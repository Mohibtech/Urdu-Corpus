
تفسیر مدنی
محمد اسحاق خان ولد سردار خانولی

حصّہ اول۔۔ سورۃ ۱ تا ۴



(سورۃ الفاتحۃ ۔ سورہ نمبر ۱ ۔ تعداد آیات ۷)

(نمبر شمار آیت نمبر کی نشان دہی کرتا ہے)
ترجمہ

۱۔۔ اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔
۲۔۔ سب تعریفیں اللہ کے لئے ہیں جو پروردگار ہے سب جہانوں کا، 
۳۔۔ جو بڑا مہربان، نہایت رحم والا ہے،
۴۔۔ جو مالک ہے، بدلے کے دن کا، (مالک!) 
۵۔۔ ہم تیری ہی بندگی کرتے ہیں، (اور کرتے رہیں گے) اور تجھ ہی سے مدد مانگتے ہیں، (اور مانگتے رہیں گے) 
۶۔۔ سرفراز فرما دے ہمیں سیدھی راہ سے،
۷۔۔ یعنی ان حضرات کی راہ سے، جن پر تیرا انعام ہوا نہ ان کی جن پر تیرا غضب ہوا، اور نہ ان کی جو بھٹک گئے (راہ حق و صواب سے)۔

تفسیر
۲۔ اور ظاہر ہے کہ جب اس ساری کائنات کا خالق بھی وہی ہے، اور مالک بھی وہی، اور اس میں حکم و تصرف بھی اسی وحدہٗ لاشریک کا چلتا ہے، اور اس میں ظاہری و باطنی، اور حسی و معنوی جو بھی کوئی نعمت پائی گئی، یا پائی جاتی ہے، یا پائی جائیگی، وہ سب اسی وحدہٗ لاشریک کی طرف سے ہے، اس لئے ہر تعریف کا حقدار بھی وہی وحدہٗ لاشریک ہے، سو الحمد للہ کے اسی ایک چھوٹے اور مختصر سے جملے سے مومن کا راستہ باقی سب دنیا سے الگ ہو جاتا ہے، کہ باقی لوگوں کی نظریں دنیا کے انہی مادی ظواہر و مظاہر میں اٹک کر اور الجھ کر رہ جاتی ہیں، اور یہاں تک کہ کتنی ہی دنیا انہی ظواہر کے مادی فوائد و منافع کو دیکھ کر ان کی پوجا میں لگ جاتی ہے، اور اسطرح وہ ہاویہ جہنم کی راہ پر چل پڑتی ہے۔ لیکن مومنِ صادق الحمد للہ کے اسی مختصر اور جامع جملے سے اعلان کر دیتا ہے کہ تعریف ان ظواہر و مظاہر کی نہیں، بلکہ اس اللہ کی ہے۔ جو ان سب کا خالق و مالک ہے، پس معبود برحق وہی اور صرف وہی وحدہٗ لاشریک ہے، سبحانہ و تعالیٰ۔
۴۔مالک تو آج بھی سب کا وہی وحدہٗ لاشریک ہے۔ لیکن آج طرح طرح کے ناموں سے دوسری حکومتیں اور بادشاہیاں بھی موجود ہیں، اور مختلف لوگوں کی اور مختلف قسم کی ملکیتیں بھی پائی جاتی ہیں، لیکن فصل و تمیز اور فیصلے اور جزاء کے اس دن میں ان میں سے کسی کا بھی کوئی نام و نشان نہیں ہو گا۔ بلکہ اس روز اسی وحدہٗ لاشریک کی حکومت و بادشاہی اور اسی کی ملکیت کا ظہورِ کامل ہو گا، جیسا کہ دوسرے مقام پر ارشاد فرمایا گیا۔ اَلْمُلْکُ یَوْمَئِذٍ لِلّٰہِ یَحْکُمْ بَیْنَہُمْ الایٰۃ (الحج۔ ۵۶) یعنی اس روز بادشاہی اسی وحدہٗ لاشریک کی ہو گی اور وہی ان سب کے درمیان فیصلہ کریگا، نیز دوسرے مقام پر ارشاد فرمایا گیا وَالْاَمْرُ یَوْمَئِذٍ لِلّٰہِ (الانفطار۔۱۹) یعنی اس روز حکم و ارشاد اللہ تعالیٰ ہی کا ہو گا، سبحانہ و تعالیٰ۔
۵۔یعنی اِیَّاکَ کی ضمیر منفصل کی تقدیم سے حَصْر کا مفہوم پیدا ہو گیا۔ جیسا کہ ترجمے سے ظاہر ہے، پس ہر طرح کی عبادت و بندگی، اور اس کی ہر قسم اور شکل اللہ تعالیٰ ہی کا حق ہے، لہٰذا دست بستہ قیام، رکوع، سجود، طواف اور نذر و نیاز وغیرہ سب اسی کا اور صرف اسی کا حق ہے کہ یہ سب عبادت کی مختلف قسمیں اور شکلیں ہیں اور عبادت کی ہر قسم اور اس کی ہر شکل اسی وحدہٗ لاشریک کا حق ہے۔ ان میں سے کسی بھی شکل اور قسم کو اس کے سوا کسی اور کے لئے بجا لانا شرک ہو گا۔ جو کہ ظلم عظیم ہے۔ والعیاذُ باللہ، مزید تفصیل کے لئے ملاحظہ ہو ہماری تفسیرعمدۃ البیان فی تفسیر القران المعروف تفسیر المدنی الکبیر، والحمد للہ جل وعلا، بِکُلِّ حَالٍ مِّنَ الاحوال، اور جس طرح عبادت و بندگی کی ہر قسم اسی کا حق ہے، اسی طرح غائبانہ پکارنا، اور مافوق الاسباب حاجت روائی و مشکل کشائی بھی اسی وحدہٗ لاشریک کا حق اور اسی کا اختصاص ہے، سو اِیَّاکَ نَعْبُدُ وَاِیَّاکَ نَسْتَعِیْنُ کی اس مختصر سی آیت کریمہ سے جو کہ ہر مسلمان اپنی ہر نماز اور اس کی ہر رکعت میں پڑھتا ہے شرک کی جڑ کٹ جاتی ہے اور اس کے تمام دروازے بند ہوتے ہیں، والحمد للہ رب العالمین۔


(سورۃ البقرۃ ۔ سورہ نمبر ۲ ۔ تعداد آیات ۲۸۶)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔
ترجمہ
۱۔۔ الم
۲۔۔ یہ ایسی (عظیم الشان) کتاب ہے جس میں کوئی شک نہیں، سراسر ہدایت ہے، ان پرہیزگاروں کے لئے، 
۳۔۔ جو بن دیکھے (سچا پکا) ایمان رکھتے ہیں (غیبی حقائق پر) اور وہ قائم کرتے ہیں نماز کو اور خرچ کرتے ہیں (ہماری رضا کے لئے) اس میں سے جو کہ ہم نے ان کو دیا (بخشا) ہوتا ہے 
۴۔۔ اور جو ایمان رکھتے ہیں اس (کتاب) پر جو اتاری گئی آپ کی طرف (اے پیغمبر) اور ان (سب کتابوں) پر بھی جن کو اتارا گیا آپ سے پہلے اور وہ (سچے دل) سے یقین رکھتے ہیں آخرت پر، 
۵۔۔  یہی لوگ ہیں جو اپنے رب کی طرف سے (ملنے والی) سیدھی راہ پر ہیں اور یہی وہ لوگ ہیں جو (حقیقی معنوں میں) کامیاب ہونے والے (اور فلاح پانے والے) ہیں، 
۶۔۔ (اس کے برعکس) جو لوگ اڑ گئے اپنے کفر (و باطل) پر (اپنے عناد اور ہٹ دھرمی کی وجہ سے) بے شک ان کے حق میں برابر ہے کہ آپ انہیں خبردار کریں یا نہ کریں، انہوں نے (بہر حال) ایمان نہیں لانا 
۷۔۔ اللہ نے مہر لگا دی ان کے دلوں پر اور (ڈاٹ لگا دیئے) ان کے کانوں پر (ان کی اپنی بدنیتی اور سوء اختیار کی بنیاد پر) ان کی آنکھوں پر ایک (سخت قسم کا) پردہ ہے اور ان کے لیے بہت بڑا عذاب ہے 
۸۔۔ اور کچھ لوگ ایسے ہیں جو (زبان سے تو) کہتے ہیں کہ ہم ایمان لائے اللہ پر اور قیامت کے دن پر مگر وہ ایمان دار ہیں نہیں 
۹۔۔ وہ (اس طرح) دھوکہ دیتے ہیں اللہ کو اور ان لوگوں کو جو ایمان لائے ہیں حالانکہ (حقیقت میں) وہ دھوکہ خود اپنے آپ کو ہی دے رہے ہیں، مگر وہ شعور نہیں رکھتے 
۱۰۔۔ ان کے دلوں میں ایک بڑی (خطرناک) بیماری ہے ۔ پھر اللہ کی طرف سے (ملنے والی مہلت کے باعث) ان کی یہ بیماری اور بڑھ گئی اور ان کے لئے بڑا ہی دردناک عذاب ہے ان کے اس جھوٹ کی بنا پر جو یہ لوگ بولتے تھے (پوری ڈھٹائی کے ساتھ) 
۱۱۔۔ اور جب ان سے کہا جاتا ہے کہ فساد مت مچاؤ تم لوگ (اللہ کی) اس زمین میں تو یہ لوگ کہتے ہیں (کہ نہیں صاحب) ہم تو اصلاح کرنے والے ہیں 
۱۲۔۔ اور (ان کے دھوکے میں نہیں آنا) یقیناً یہی لوگ فساد مچانے والے ہیں لیکن یہ اس کا شعور نہیں رکھتے 
۱۳۔۔ اور (اسی طرح) ان سے کہا جاتا ہے کہ تم لوگ (سچے دل سے) ایمان لے آؤ جس طرح کہ یہ دوسرے لوگ ایمان لائے ہیں تو یہ کہتے ہیں کہ ہم اسی طرح ایمان لے آئیں جس طرح کے بیوقوف لوگ ایمان لائے ہیں آگاہ رہو کہ بیوقوف یہ خود ہیں  لیکن یہ جانتے نہیں 
۱۴۔۔ اور جب یہ (بد بخت) ایمان والوں سے ملتے ہیں تو کہتے ہیں کہ ہم ایمان لائے ہیں مگر جب یہ تنہائی میں اپنے شیطانوں کے پاس پہنچتے ہیں تو کہتے ہیں کہ ہم تو (دل و جان سے) تمہارے ساتھ ہیں (ان لوگوں سے تو) ہم بس مذاق کر رہے تھے 
۱۵۔۔ حالانکہ مذاق (حقیقت میں) اللہ کی طرف سے خود ان کا اڑایا جا رہا ہے وہ (اپنے حلم اور کرم بے پایاں سے) ان کی رسی دراز کیے جا رہا ہے، جس سے یہ لوگ اپنی سرکشی میں (پڑے) بھٹک رہے ہیں 
۱۶۔۔ یہ وہ (بد بخت) لوگ ہیں جنہوں نے گمراہی کو اپنایا ہدایت کے بدلے میں پس نہ ان کو نفع دیا ان کی اس تجارت نے اور نہ ہی یہ ہدایت پانے والے ہیں،
۱۷۔۔ ان کی مثال (ان کی محرومی اور بدنصیبی میں) ایسی ہے جیسے کسی نے آگ جلائی ہو مگر جب اس آگ نے روشن کر دیا اس کے آس پاس کو تو اللہ نے سلب کر دیا ان کی روشنی کو اور ان کو (بھٹکتا) چھوڑ دیا ایسے اندھیروں میں کہ ان کو کچھ سوجھتا ہی نہیں 
۱۵۔۔ یہ بہرے گونگے اور اندھے ہیں پس یہ نہیں لوٹیں گے 
۱۹۔۔ یا (ان کی مثال ایسے ہے) جیسے آسمان سے اترنے والی زور دار بارش ہو، جس میں اندھیرے بھی ہوں اور (زور کی) گرج اور چمک بھی یہ لوگ بجلی کی کڑک کی (ہولناک) آوازوں کی بنا پر موت کے ڈر کے مارے اپنی انگلیاں اپنے کانوں میں ٹھونسے جا رہے ہوں، اور اللہ نے پوری طرح گھیرے میں لے رکھا ہے ایسے تمام کافروں کو 
۲۰۔۔ قریب ہے کہ وہ بجلی آ چک لے ان کی آنکھوں کو جب وہ ان کے لئے چمکتی ہے تو یہ اس (کی روشنی) میں چل پڑتے ہیں لیکن جب ان پر اندھیرا چھا جاتا ہے تو یہ (حیران و پریشان) کھڑے رہ جاتے ہیں اور اگر اللہ چاہتا تو لے جاتا ان کے کان، اور چھین لیتا (ان سے) ان کی آنکھیں بے شک اللہ ہر چیز پر پوری قدرت رکھتا ہے 
۲۱۔۔  اے لوگوں بندگی کرو تم سب اپنے اس رب (وحدہٗ لاشریک) کی جس نے پیدا فرمایا تم سب کو بھی (اپنی قدرت بے نہایت اور رحمت بے غایت سے) اور ان کو بھی جو تم سے پہلے گزر چکے ہیں  تاکہ تم پرہیزگار بن سکو،
۲۲۔۔  جس نے بنا دیا تمہارے لیے اس زمین کو ایک عظیم الشان بچھونا اور آسمان کو ایک عظیم الشان چھت، اور اس نے اتارا آسمان سے پانی (ایک نہایت ہی پر حکمت نظام کے تحت) پھر اس نے نکالیں اس کے ذریعے طرح طرح کی پیداواریں (اپنی قدرت کاملہ اور حکمت بالغہ سے) تمہاری روزی رسانی کے لئے پس تم لوگ اللہ کے لئے شریک مت بناؤ درآنحالیکہ تم لوگ خود جانتے ہو 
۲۳۔۔ اور اگر تمہیں شک ہو اس (کتاب) کے بارے میں جس کو ہم نے اتارا ہے اپنے بندہ پر تو تم اس جیسی ایک (چھوٹی سے چھوٹی) سورت ہی بنا لاؤ اور بلا لو تم اس (غرض کے لئے) اپنے تمام حمایتیوں کو سوائے اللہ (پاک سبحانہ و تعالی) کے اگر تم سچے ہو 
۲۴۔۔ پس اگر تم لوگ (ہمارے اس کھلے چیلنج کے با وجود) ایسا نہ کر سکے اور ہرگز بھی نہیں کر سکو گے تو پھر بچو تم (دوزخ کی) اس (ہولناک) آگ سے جس کا ایندھن لوگ ہوں گے اور پتھر (اور) جو تیار کی گئی ہے کافروں کے لئے 
۲۵۔۔ اور خوشخبری سنا دو تم ان (خوش نصیبوں) کو جو ایمان لائے اور انہوں نے نیک کام کیے کہ ان کے لئے ایسی عظیم الشان جنتیں ہیں جن کے نیچے سے بہہ رہی ہوں گی طرح طرح کی عظیم الشان نہریں  جب بھی ان کو وہاں کوئی پھل کھانے کو ملے گا تو وہ کہیں گے کہ یہ تو وہی ہے جو ہمیں اس سے پہلے ملا تھا اور انہیں دئیے بھی جائیں گے باہم ملتے جلتے اور ان کے لئے وہاں ایسی بیویاں ہوں گی (جنہیں ہر طرح کے ظاہری و باطنی عیوب و نقائص سے) پاک کر دیا گیا ہو گا   اور ان (خوش نصیبوں) کو ان (جنتوں اور انکی نعمتوں) میں ہمیشہ رہنا نصیب ہو گا
۲۶۔۔ بے شک اللہ (پاک سبحانہ و تعالی) شرماتا نہیں اس بات سے کہ وہ بیان فرمائے کوئی مثال (حقیقت حال کی توضیح کے لئے) مچھر کی یا اس سے بھی بڑھ کر کسی چیز کی   سو جو لوگ ایمان (کا نور) رکھتے ہیں وہ یقین جانتے ہیں کہ یہ (تمثیل) قطعی طور پر حق ہے ان کے رب کی طرف سے مگر جو لوگ کفر (کی ظلمت) والے ہیں وہ کہتے ہیں کہ اللہ کو کیا لگے اس طرح کی مثالوں سے اللہ اس سے بہتوں کو گمراہی کی (دلدل) میں ڈالتا ہے اور بہتوں کو ہدایت (کی عظیم الشان دولت) سے نوازتا ہے اور وہ اس سے گمراہ نہیں کرتا مگر ان ہی بدکاروں کو 
۲۷۔۔ جو توڑتے ہیں اللہ کے عہد کو اس کے پختہ کرنے کے بعد اور جو قطع کرتے ہیں ان (تعلقات اور رشتوں) کو جن کو جوڑنے کا اللہ نے حکم دیا ہے اور وہ فساد پھیلاتے ہیں (اللہ کی) زمین میں یہی لوگ ہیں خسارے والے 
۲۸۔۔ تم کیسے کفر کرتے ہو اللہ کے ساتھ (اے منکرو!) حالانکہ تم بے جان تھے تو اس نے تمہیں زندگی (کی یہ عظیم الشان نعمت) بخشی پھر وہی تمہیں موت دیتا ہے (اور دے گا) اور وہی تمہیں زندگی بخشتا ہے (اور بخشے گا)  پھر اسی کی طرف تم لوٹائے جاتے ہو (اور لوٹائے جاؤ گے)
۲۹۔۔  وہ (اللہ) وہی تو ہے جس نے پیدا فرمایا تمہارے لئے (اپنی قدرت کاملہ حکمت بالغہ اور رحمت شاملہ سے) وہ سب کچھ جو کہ زمین میں سے ہے، پھر اس نے توجہ فرمائی آسمان کی طرف تو برابر کر دیا ان کو سات آسمانوں کی صورت میں بے شک وہ ہر چیز کو پوری طرح جاننے والا ہے 
۳۰۔۔ اور (وہ بھی یاد کرو کہ) جب فرمایا تمہارے رب نے فرشتوں سے کہ (اے فرشتو!) بے شک میں بنانے والا ہوں زمین میں (اپنا) ایک خلیفہ تو فرشتوں نے عرض کیا کہ (مالک) کیا آپ زمین میں ایسے شخص کو (اپنا خلیفہ) بنائیں گے جو اس میں فساد مچائے اور خون ریزی کرے حالانکہ ہم برابر تسبیح کرتے ہیں آپ کی حمد (و ثنا) کے ساتھ اور ہم آپ کی تقدیس کرنے میں لگے ہوئے ہیں  فرمایا میں پوری طرح جانتا ہوں وہ کچھ جو تم نہیں جانتے 
۳۱۔۔ اور سکھائے اللہ نے (اپنی قدرت کاملہ اور حکمت بالغہ سے) آدم کو نام سب چیزوں کے پھر اس نے پیش فرمایا ان سب کو فرشتوں کے سامنے پھر فرمایا (ان سے) کہ بتاؤ مجھے نام ان چیزوں کے اگر تم سچے ہو
۳۲۔۔ انہوں نے عرض کیا کہ (مالک) ہم تو بس وہی کچھ جانتے ہیں جو آپ نے ہمیں سکھایا ہے بے شک آپ ہی ہیں سب کچھ جانتے نہایت حکمتوں والے 
۳۳۔۔ تب اللہ نے فرمایا (آدم سے) کہ اے آدم بتاؤ ان کو نام ان چیزوں کے سو جب بتا دئیے آدم نے ان کو نام ان سب چیزوں کے تو فرمایا (تمہارے رب نے فرشتوں سے کہ) کیا میں نے تم سے نہ کہا تھا کہ بے شک میں جانتا ہوں سب چھپی باتیں آسمانوں کی اور زمین کی اور میں جانتا ہوں وہ سب کچھ جو کہ تم ظاہر کرتے ہو اور وہ سب کچھ بھی جسے تم چھپاتے ہو
۳۴۔۔ اور (وہ بھی یاد کرو) کہ جب ہم نے فرشتوں سے کہا کہ تم سجدہ کرو آدم کو تو وہ سب سجدے میں گر پڑے بجز ابلیس کے کہ اس نے انکار کیا اور وہ اپنی بڑائی کے گھمنڈ میں مبتلا ہوا اور وہ (علم الہی میں) پہلے سے ہی کافروں میں سے تھا
۳۵۔۔ اور ہم نے کہا (آدم سے کہ) اے آدم رہو تم بھی اور تمہاری بیوی بھی جنت میں اور کھاؤ (پیو) تم اس میں بفراغت جہاں سے چاہو مگر اس درخت کے قریب بھی مت پھٹکنا ورنہ تم ظالموں میں سے ہو جاؤ گے 
۳۶۔۔ مگر آخر شیطان نے پھسلا دیا ان دونوں کو اسی درخت کی بنا پر اور اس نے نکال دیا ان دونوں کو ان نعمتوں سے جن میں وہ (رہ رہے) تھے اور حکم دیا ہم نے (آدم اور حوا کو) کہ اتر جاؤ تم اس حال میں کہ تم ایک دوسرے کے دشمن ہوؤ گے اور تمہارے لئے زمین میں ٹھکانا ہے اور برتنے (استعمال کرنے) کا سامان ایک (مقرر) وقت تک 
۳۷۔۔ پھر سیکھ لئے آدم نے کچھ کلمے اپنے رب کی طرف سے تب اس (کے رب) نے اس کی توبہ قبول فرما لی بے شک وہ بڑا ہی توبہ قبول کرنے والا اور نہایت ہی مہربان ہے 
۳۸۔۔ ہم نے کہا تم اتر جاؤ یہاں سے سب کے سب پھر اگر آئے تمہارے پاس میری طرف سے کوئی ہدایت تو جس نے (صدق دل سے) پیروی کی میری ہدایت کی تو ایسے لوگوں پر نہ کوئی خوف ہو گا اور نہ ہی وہ غمگین ہوں گے 
۳۹۔۔ اور اس کے (برعکس) جن لوگوں نے کفر کیا اور جھٹلایا میری آیتوں کو تو وہ ساتھی (اور یار) ہوں گے دوزخ کے جس میں ان کو ہمیشہ رہنا ہو گا 
۴۰۔۔ اے بنی اسرائیل یاد کرو تم میرے طرح طرح کے ان احسانوں کو جو میں نے تم پر کئے ہیں اور پورا کرو تم میرے عہد کو میں پورا کروں گا تمہارے عہد کو اور تم خاص مجھ ہی سے ڈرو 
۴۱۔۔ اور ایمان لاؤ تم لوگ اس کتاب پر جو میں نے (اپنی کامل اور آخری کتاب کی شکل میں اب) اتاری ہے جو تصدیق کرنے والی ہے اس کتاب کی جو تمہارے پاس ہے اور تم اس کے پہلے منکر مت بنو اور مت لو تم لوگ میری آیتوں کے بدلے میں (دنیائے دوں کا) گھٹیا مول اور تم خاص مجھ ہی سے ڈرو 
۴۲۔۔ اور نہ ملاؤ تم حق کو باطل کے ساتھ اور نہ چھپاؤ تم (نور) حق کو جانتے بوجھتے 
۴۳۔۔ اور قائم کرو تم نماز کو ایمان (لا کر) اور ادا کرو زکوٰۃ (طیب خاطر) کے ساتھ اور (دل و جان سے) جھک جاؤ تم اپنے (مالک حقیقی کے حضور) دوسرے جھکنے والوں کے ساتھ 
۴۴۔۔ کیا تم لوگ دوسروں کو نیکی کا حکم دیتے ہو اور بھولتے ہو خود اپنے آپ کو (اور غفلت برتتے ہو تم اپنے بھلے سے) درانحالیکہ تم خود کتاب پڑھتے ہو کیا تم لوگ عقل سے کام نہیں لیتے ہو 
۴۵۔۔ اور مدد مانگو تم اپنے (رب سے) صبر اور نماز کے ذریعے  بے شک یہ نماز بڑی بھاری ہے مگر ان عاجزی کرنے والوں پر
۴۶۔۔ جو یہ یقین رکھتے ہیں کہ انہیں ملنا ہے بہرحال اپنے رب سے (اور اس کے حضور پیش ہونا ہے) اور انہیں (ہر صورت میں) آخرکار اسی کے حضور لوٹ کر جانا ہے، 
۴۷۔۔ اے بنی اسرائیل یاد کرو تم میرے احسانوں کو جو میں نے (طرح طرح سے) تم پر کئے ہیں، اور (خاص کر میرے احسان کو کہ) میں نے تم کو فضیلت دی تمام جہانوں پر 
۴۸۔۔، اور ڈرو تم لوگ اس ہولناک دن سے جس میں نہ کوئی شخص کسی شخص کے کچھ کام آ سکے گا، نہ اس سے کوئی سفارش قبول کی جائے گی، نہ اس سے کوئی معاوضہ لیا جائے گا، اور نہ ہی ان لوگوں کی (کہیں سے) کوئی مدد کی جائے گی،
۴۹۔۔ اور (وہ بھی یاد کرو کہ) جب ہم نے نجات دی تم کو (اپنی رحمت و عنایت سے) فرعون والوں سے، جو کہ چکھاتے تھے تم لوگوں کو (طرح طرح کے) برے عذاب، تمہارے بیٹوں کو وہ چن چن کر ذبح کرتے، اور تمہاری بیٹیوں کو وہ (اپنی اغراض کے لئے) زندہ رکھ چھوڑتے، اور اس میں بڑی آزمائش تھی تمہارے رب کی جانب سے  
۵۰۔۔، اور (وہ بھی یاد کرو کہ) جب ہم نے پھاڑا سمندر کو تمہارے لئے راستہ بنانے کو، اور (پھر اسی میں) غرق کر دیا ہم نے (فرعون کو اور) فرعون والوں کو، جب کہ تم لوگ خود (اپنی آنکھوں سے یہ سب کچھ دیکھ رہے تھے 
۵۱۔۔ اور (وہ بھی یاد کرو کہ) جب ہم نے موسیٰ سے وعدہ کیا،چالیس راتوں کا (تو رات عطا کرنے کے لئے) پھر تم نے ٹھہرا لیا اس (بے جان اور بے حقیقت) بچھڑے کو (اپنا معبود) اس کے بعد، اور تم ہو ہی ظالم لوگ 
۵۲۔۔  پھر اس (ہولناک اور سنگین جرم) کے بعد بھی، ہم نے تم سے درگزر ہی کیا، تاکہ تم لوگ احسان مانو (اور اپنے منعم حقیقی کا شکر بجا لاؤ) 
۵۳۔۔ اور (ہمارا احسان بھی یاد کرو کہ) جب ہم نے موسیٰ کو وہ (عظیم الشان) کتاب (یعنی توراۃ) دی، اور (حق و باطل کے درمیان) فیصلے کا سامان بھی، تاکہ تم لوگوں کو راستہ مل سکے 
۵۴۔۔ اور (وہ بھی یاد کرنے کے لائق ہے کہ) جب موسیٰ نے (دکھ اور درد بھرے انداز میں) اپنی قوم سے کہا کہ اے میری قوم (کے لوگو!) بے شک تم نے بڑا ظلم ڈھایا ہے اپنی جانوں پر اس بچھڑے کو (اپنا معبود) ٹھہرا کر، سو تم لوگ فوراً سچی توبہ کے ساتھ رجوع کرو اپنے پیدا کرنے والے (رب) کے حضور، اور قتل کرو اپنے آپ کو، یہ تمہارے لئے بہتر ہے تمہارے پیدا کرنے والے کے ہاں، پھر اس نے (اپنے فضل و کرم سے) تمہاری توبہ قبول فرما لی، بے شک وہ بڑا ہی قبول کرنے والا، نہایت مہربان ہے،
۵۵۔۔ اور (وہ بھی یاد کرو کہ) جب تم لوگوں نے (اپنے پیغمبر سے) کہا کہ اے موسیٰ ہم ہرگز تمہارے کہنے پر یقین نہ کریں گے، یہاں تک کہ ہم اللہ کو خود اپنی آنکھوں سے کھلم کھلا نہ دیکھ لیں، تو (اس گستاخی پر) تم کو آ پکڑا بجلی کے ایک کڑکے نے تمہارے دیکھتے ہی دیکھتے، (جس کے نتیجے میں تم سب ڈھیر ہو کر رہ گئے )
۵۶۔۔ پھر ہم نے اٹھا کھڑا کیا تم سب کو (اپنی رحمت و عنایت سے) تمہارے مر چکنے کے بعد، تاکہ تم لوگ احسان مانو (اور اپنے منعم حقیقی کا) شکر بجا لاؤ،
۵۷۔۔ اور (مزید کرم یہ کہ) ہم نے تم پر (میدان تیہ میں) بادلوں کا سایہ کیا، اور تم پر من و سلویٰ اتارا (اور تم سے کہا کہ) کھاؤ (پیو) تم لوگ ان پاکیزہ چیزوں میں سے جو ہم نے تمہیں بخشی ہیں، اور انہوں نے (حکم عدولی کر کے) ہمارا کچھ بگاڑا بلکہ وہ خود اپنی ہی جانوں پر ظلم کر رہے تھے 
۵۸۔۔  اور (وہ بھی یاد کرنے کے لائق ہے کہ) جب ہم نے (تم سے) کہا کہ داخل ہو جاؤ تم اس بستی میں، اور وہاں تم لوگ کھاؤ (پیو فراغت اور) بے تکلفی کے ساتھ جہاں سے چاہو، اور داخل ہونا اس کے دروازے سے جھکے ہوئے، اور (زبان سے) کہتے جانا حطۃ  (ہماری توبہ) تو ہم بخش دیں گے تمہاری خطاؤں کو، اور مزید (عنایتوں سے) نوازیں گے نیکو کاروں کو،
۵۹۔۔ مگر بدل دیا ان ظالموں نے اس کو ایک اور ہی بات سے، اس کے خلاف جو کہی گئی تھی، جس کے نتیجے میں ہم نے اتارا ان ظالموں پر ایک بڑا ہی سخت (اور ہولناک) عذاب آسمان سے، ان کی ان نافرمانیوں (اور حکم عدولیوں) کی بنا پر جو کہ یہ لوگ کرتے چلے آ رہے تھے 
۶۰۔۔  اور (وہ بھی یاد کرنے کے لائق ہے کہ) جب موسیٰ نے اپنی قوم کیلئے (ہم سے) پانی کی درخواست کی، تو ہم نے ان سے کہا کہ مارو تم اپنی لاٹھی کو فلاں پتھر پر، پس (لاٹھی کا مارنا تھا کہ) اس سے پھٹ پڑے بارہ چشمے (اور بنی اسرائیل کے بارہ قبائل میں سے) ہر گروہ نے اچھی طرح (دیکھ اور) پہچان لیا اپنے گھاٹ کو، (اور ہم نے ان سے کہا کہ) کھاؤ پیو تم لوگ اللہ کے دئیے ہوئے میں سے، اور مت پھرو تم اس زمین میں فساد مچاتے 
۶۱۔۔ اور  (وہ بھی یاد کرو کہ) جب تم نے کہا کہ اے موسیٰ ہم ہرگز صبر نہیں کر سکتے ایک ہی طرح کے کھانے پر، پس آپ ہمارے لئے درخواست کریں اپنے رب سے، کہ وہ ہمارے لئے نکالے ان چیزوں میں سے جن کو زمین اگاتی ہے، جیسے ساگ، (کھیرے) ککڑی، گیہوں، مسور، اور پیاز، (وغیرہ) تو موسیٰ نے فرمایا کہ کیا تم لوگ ادنیٰ چیز کو لینا چاہتے ہو، اس کے بدلے میں، جو کہ اس سے کہیں زیادہ بہتر ہے ؟  اچھا تو اتر جاؤ تم لوگ کسی شہر میں، وہاں تمہیں وہ سب کچھ مل جائے گا جو تم نے مانگا ہے، اور (آخر کار نوبت یہاں تک پہنچی کہ) چپکا دی گئی ان پر ذلت (و خواری) اور پستی (و بدحالی) اور لوٹے یہ لوگ اللہ کی طرف سے (آنے والے) ایک بڑے ہی ہولناک غضب کے ساتھ، یہ اس لئے کہ یہ لوگ کفر کرتے تھے اللہ (پاک) کی آیتوں کے ساتھ، اور قتل کرتے تھے (اس کے) نبیوں کو ناحق طور پر، (اور) یہ اس لئے کہ یہ لوگ نافرمانی کرتے تھے (اپنے رب کی) اور یہ لوگ تجاوز کرتے تھے، (اس کی مقرر کردہ حدوں سے) 
۶۲۔۔ بے شک (اللہ کے قانون عدل و انصاف کے مطابق) جو لوگ ایمان لائے، جو یہودی بن گئے، اور نصرانی اور صابی (ان میں سے) جو کوئی بھی (سچے دل سے) ایمان لایا اللہ پر اور روز آخر پر، تو ایسوں کیلئے (بلا فرق و تمیز) ان کا اجر ہے ان کے رب کے یہاں، اور ان پر نہ کوئی خوف ہو گا اور نہ ہی وہ غمگین ہوں گے 
۶۳۔۔ اور (وہ بھی یاد کر لیا کرو کہ) جب ہم نے تم سے پختہ عہد لیا تھا، اور تم پر اٹھا دیا تھا کوہ طور کو، (اور تم سے کہا تھا) کہ مضبوطی سے تھام لو تم اس چیز کو جو ہم نے تمہیں دی ہے، (یعنی توراۃ) اور یاد کرو تم ان (احکام و ہدایات) کو جو کے اس کے اندر (موجود و مندرج) ہیں تاکہ تم بچ سکو،
۶۴۔۔ پھر اس کے بعد بھی تم لوگ پھر گئے (اپنے اس پختہ قول و قرار سے) سو اگر نہ ہوتی تم لوگوں پر اللہ کی مہربانی اور اس کی رحمت (و عنایت) تو یقیناً تم لوگ ہو جاتے خسارہ اٹھانے والوں میں سے،
۶۵۔۔ اور تم اپنی قوم کے ان لوگوں (کے حال و مال) کو بھی اچھی طرح جانتے ہو، جنہوں نے (قانون) سبت کے بارے میں تجاوز کیا تو ہم نے ان سے کہا (اپنے حکم قہری اور تکوینی طور پر) کہ ہو جاؤ تم بندر ذلیل (و خوار) 
۶۶۔۔ سو (اس طرح) ہم نے اس (قصہ) کو سامان عبرت بنا دیا اس زمانے کے لوگوں کیلئے، اور اس کے بعد آنے والی نسلوں کے لئے بھی، اور ایک عظیم الشان نصیحت پرہیزگاروں کیلئے 
۶۷۔۔ اور (وہ بھی یاد کرو کہ) جب موسیٰ نے کہا اپنی قوم سے کی اللہ تمہیں حکم دیتا ہے کہ تم ذبح کرو ایک گائے کو، تو انہوں نے کہا کیا آپ ہم سے مذاق کرتے ہیں ؟  موسیٰ نے کہا میں اللہ کی پناہ مانگتا ہوں اس بات سے کہ میں ہو جاؤں جاہلوں میں سے 
۶۸۔۔ تو انہوں نے کہا کہ اچھا تو پھر آپ اپنے رب سے یہ درخواست کرو، کہ وہ ہمارے لئے بیان کرے کہ گائے کیسی ہو؟ تو موسیٰ نے کہا کہ وہ فرماتا ہے کہ وہ گائے نہ تو (بہت) بوڑھی ہو، اور نہ (بالکل) بچھیا، (بلکہ) اس کے درمیان اوسط عمر کی ہو، پس تم لوگ کر گزرو وہ کام جس کا حکم تمہیں دیا جا رہا ہے 
۶۹۔۔ (مگر) انہوں نے پھر بھی موسیٰ سے کہا کہ آپ اپنے رب سے درخواست کرو کہ وہ ہمیں بتائے کہ اس کا رنگ کیسا ہو؟موسیٰ، نے کہا وہ فرماتا ہے کہ وہ زرد رنگ کی ہونی چاہیے، جس کا رنگ ایسا شوخ (اور تیز) ہو کہ وہ بھاتی ہو دیکھنے والوں کے دلوں کو 
۷۰۔۔ انہوں نے پھر کہا کہ آپ اپنے رب سے پھر درخواست کریں، کہ وہ گائے کس طرح کی ہو، کیونکہ گایوں کا معاملہ ہم پر سخت مشتبہ ہو رہا ہے، اور ہم اگر اللہ نے چاہا تو ضرور (حقیقت کی) راہ پا لیں گے 
۷۱۔۔ تو موسیٰ نے کہا کہ بے شک میرا رب فرماتا ہے کہ وہ گائے ایسی ہو کہ نہ اس سے خدمت لی جاتی ہو، نہ اس کو ہل چلانے میں جوتا جاتا ہو، اور نہ ہی وہ کھیتی کو پانی دیتی ہو، صحیح سالم اور بے داغ ہو کہنے لگے اب آپ نے حق (اور پوری) بات کہی تب انہوں نے اس کو ذبح کر دیا (مگر) وہ لگتے نہ تھے کہ ایسا کریں گے 
۷۲۔۔ اور (وہ بھی یاد کرو کہ) جب تم نے ایک شخص کو (ناحق طور پر) قتل کر دیا، پھر تم اس کا الزام ایک دوسرے کو دینے لگے، اور اللہ نکال باہر کرنے والا ہے، ان چیزوں کو جن کو تم لوگ چھپاتے تھے،
۷۳۔۔ تو ہم نے کہا اس (مقتول کی لاش) کو اس (گائے) کے ایک حصے سے ضرب لگاؤ، (چنانچہ ایسا کرنے سے وہ خود ہی زندہ ہو کر بول پڑا) اسی طرح اللہ زندگی بخشتا ہے (اور زندگی بخشے گا) مردوں کو (اپنی قدرت کاملہ اور حکمت بالغہ سے) اور وہ دکھاتا ہے تمہیں اپنی نشانیاں، تاکہ تم لوگ عقل سے کام لو 
۷۴۔۔ مگر تمہارے دل اس کے بعد بھی سخت ہو کر پتھروں کی طرح ہو گئے، بلکہ وہ سختی میں ان سے بھی کہیں بڑھ گئے، کیونکہ پتھروں میں بھی کچھ ایسے ہیں جن سے پھوٹ نکلتی ہیں طرح طرح کی نہریں، اور کچھ ایسے ہیں جو پھٹ پڑتے ہیں اور ان سے پانی نکل آتا ہے، اور کچھ ایسے ہیں جو گر پڑتے ہیں اللہ کے خوف سے (لرز کر ) اور (یاد رکھو کہ) اللہ بے خبر نہیں ان کاموں سے جو تم لوگ کر رہے ہو، 
۷۵۔۔ کیا پھر بھی تم (اے مسلمانو! ایسے لوگوں سے) یہ توقع رکھتے ہو کہ وہ تمہارے کہنے سے ایمان لے آئیں گے ؟ حالانکہ ان (کی جسارت و بے باکی کا عالم یہ ہے کہ ان) میں ایک گروہ ایسے لوگوں کا ہے جو سنتے ہیں اللہ کے کلام کو، پھر اس کو بدل دیتے ہیں (اپنی اہواء و اغراض کے مطابق) اس کے بعد کہ وہ اس کو سمجھ چکے ہوتے ہیں، جانتے بوجھتے 
۷۶۔۔ اور (ان کا حال یہ ہے کہ) جب یہ ملتے ہیں ایمان والوں سے، تو کہتے ہیں ہم ایمان لائے، مگر جب یہ تنہائی میں ایک دوسرے سے ملتے ہیں، تو کہتے ہیں کہ کیا تم ان (مسلمانوں) کو وہ باتیں بتاتے ہو، جو اللہ نے تم پر کھولی ہیں، تاکہ اس طرح وہ تمہارے خلاف حجت قائم کریں، تمہارے رب کے یہاں ؟ کیا تم لوگ سمجھتے نہیں ہو؟ 
۷۷۔۔ کیا یہ (احمق) لوگ اتنا بھی نہیں جانتے کہ اللہ پوری طرح (اور ایک برابر) جانتا ہے ان باتوں کو بھی جن کو یہ لوگ چھپاتے ہیں اور ان کو بھی جن کو یہ ظاہر کرتے ہیں، 
۷۸۔۔ اور ان میں سے کچھ ایسے امی (اور ان پڑھ) ہیں جو کتاب کو نہیں جانتے سوائے کچھ (بے بنیاد) امیدوں (اور آرزووں) کے، اور یہ لوگ محض ظن (و تخمین) پر چلے جا رہے ہیں،
۷۹۔۔ سو بڑی خرابی ہے، ان لوگوں کیلئے جو لکھتے ہیں کتاب کو اپنے ہاتھوں سے، (اپنے خود ساختہ اضافوں کے ساتھ) پھر کہتے ہیں کہ یہ (سب کچھ) اللہ کی طرف سے ہے، تاکہ اس طرح وہ (اپنی جسارت کے عوض دنیا دوں کا) کچھ گھٹیا مول حاصل کر سکیں، سو بڑی خرابی ہے ان کے لئے ان کے اپنے ہاتھوں کے اس لکھے کی بناء پر، اور بڑی خرابی ہے ان کے لئے ان کی اپنی اس کمائی کی بناء پر، 
۸۰۔۔ جو یہ لوگ (اس طرح) کرتے ہیں، اور کہتے ہیں کہ ہمیں دوزخ کی آگ چھوئے گی بھی نہیں، بجز گنتی کے کچھ دنوں کے، (ان سے) پوچھو کہ کیا تم نے (اس پر) اللہ کے یہاں کوئی عہد لے رکھا ہے ؟ کہ وہ اپنے عہد کی خلاف ورزی نہیں کرے گا، یا تم لوگ یونہی اللہ کے ذمے ایسی بات لگاتے ہو، جس (کی خطورت و سنگینی) کو تم جانتے نہیں ؟ 
۸۱۔۔ (اور دوزخ کی آگ تمہیں چھوئے گی) کیوں نہیں ؟ (جب کہ قانون عام یہ ہے کہ) جس کسی نے بھی برائی کمائی اور (یہاں تک کمائی کہ) گھیر لیا اس کو اس کی خطا کاریوں نے، تو ایسے لوگ (یقیناً) دوزخی ہیں، جہاں انہیں ہمیشہ رہنا ہو گا
۸۲۔۔ اور (اس کے برعکس) جو لاگ ایمان لائے، اور انہوں نے کام بھی نیک کئے، وہ جنتی ہوں گے جہاں انہیں ہمیشہ رہنا نصیب ہو گا، 
۸۳۔۔ اور (وہ بھی یاد کرنے کے لائق ہے کہ) جب ہم نے بنی اسرائیل سے پختہ عہد لیا کہ تم نے بندگی نہیں کرنی مگر صرف اللہ کی، اور تم نے اچھا سلوک کرنا ہے اپنے ماں باپ کے ساتھ، اور اپنے رشتہ داروں، یتیموں، اور مسکینوں کے ساتھ، اور عام لوگوں سے بھلی بات ہی کرنی ہے، اور یہ کہ تم لوگ نماز قائم رکھنا، اور زکوٰۃ ادا کرتے رہنا، پھر تم لوگ پھر گئے، بجز تم میں سے بہت تھوڑے سے لوگوں کے، اور تم لوگ تو ہو ہی پھرنے والے 
۸۴۔۔  اور (وہ بھی یاد کرنے کے لائق ہے کہ) جب ہم نے تم سے پختہ عہد لیا کہ تم نے آپس میں خونریزی نہیں کرنی، اور نہ ایک دوسرے کو اپنے گھروں سے نکالنا ہے، پھر تم خود (اس عہد کا) اقرار بھی کیا، اور تم خود اس پر شہادت (اور گواہی) بھی دیتے ہو، 
۸۵۔۔ پھر تم وہی لوگ ہو، جو (اس پختہ قول و قرار اور صریح شہادت کے باوجود) آپس میں ایک دوسرے کو قتل بھی کرتے ہو، اور اپنے میں سے ایک گروہ کو تم ان کے گھروں سے نکال باہر بھی کرتے ہو، ان کے خلاف چڑھائی کرتے ہوئے گناہ اور ظلم کے ساتھ، اور اگر وہ قیدی بن کر تمہارے پاس آ جائیں، تو تم فدیہ دے کر چھڑا لیتے ہو،  حالانکہ ان کو (گھروں سے) نکالنا ہی سرے سے تم پر حرام تھا، تو کیا تم لوگ کتاب کے کچھ حصوں کو مانتے ہو اور کچھ کو نہیں مانتے ؟ سو کیا جزاء ہو سکتی ہے اس شخص کی جو تم میں سے ایسا کرے بجز اس کے کہ اس کے لئے ایک بڑی رسوائی ہو دنیاوی زندگی میں، اور قیامت کے دن ایسے لوگوں کو لوٹایا جائے گا سخت ترین عذاب کی طرف، اور اللہ غافل (و بے خبر) نہیں، تمہارے ان کاموں سے جو تم لوگ کرتے ہو، 
۸۶۔۔ یہ وہ (بد بخت) لوگ ہیں جنہوں نے اپنا لیا دنیا کی (عارضی و فانی) زندگی کو، بدلے میں آخرت (کی حقیقی اور ابدی زندگی) کے، سو نہ تو (کسی طرح) ہلکا کیا جائے گا ان سے ان کا عذاب، اور نہ ہی ان کی (کہیں سے کوئی) مدد کی جائے گی،
۸۷۔۔ اور بلاشبہ ہم ہی نے موسیٰ کو بھی کتاب (ہدایت) عطا کی، اور ہم ہی نے ان کے بعد پے درپے (مختلف) رسول بھیجے، اور ہم ہی نے عیسیٰ بیٹے مریم کو بھی (حق و صداقت کے) کھلے دلائل دئیے، اور ان کو قوت بخشی روح القدس کے ذریعے، تو پھر (تمہاری یہ کیا روش رہی کہ) جب بھی تمہارے پاس کوئی پیغمبر وہ کچھ لے کر آیا، جو تمہارے نفسوں کو نہیں بھایا تو تم لوگ اپنی بڑائی کے گھمنڈ میں مبتلا ہو گئے، (اور تم نے سرکشی کی) جس کی بناء پر تم نے (حضرات انبیاء کرام کے) ایک گروہ کو جھٹلایا، اور ایک کے تم نے قتل کا ارتکاب کیا،
۸۸۔۔ اور کہتے ہیں کہ ہمارے دل بند ہیں (نہیں) بلکہ ان پر اللہ کی پھٹکار ہے ان کے کفر کی بناء پر پس یہ لوگ کم ہی ایمان لاتے ہیں، 
۸۹۔۔ اور جب آ  پہنچی ان کے پاس ایک ایسی عظیم الشان کتاب، اللہ کے یہاں سے، جو کہ تصدیق کرنے والی ہے، اس (کتاب) کی جو کہ ان کے پاس ہے، درآنحالیکہ اس سے پہلے یہ لوگ کافروں کے مقابلے میں فتح (و نصرت) کی دعائیں مانگا کرتے تھے،  مگر جب پہنچ گیا ان کے پاس وہ کچھ جس کو انہوں نے (اچھی طرح) پہچان بھی لیا، تو یہ (پوری ڈھٹائی سے) اس کے منکر و گئے، پس لعنت (و پھٹکار) ہے ایسے کافروں پر، 
۹۰۔۔ بڑی ہی بری ہے وہ چیز جس کے عوض انہوں نے سودا کیا اپنی جانوں کا، کہ یہ کفر کریں اس کا، جسے اللہ نے نازل فرمایا ہے، محض اس حسد (و عناد) کی وجہ ہے کہ اللہ اپنی مہربانی سے (اپنی رحمت) اپنے بندوں میں سے جس پر چاہتا ہے نازل فرماتا ہے، سو مستحق ہو گئے یہ لوگ غضب بالائے غضب کے، اور ان کے لئے ایک بڑا ہی رسوا کن عذاب ہے، 
۹۱۔۔ اور جب ان سے کہا جاتا ہے کہ ایمان لاؤ تم اس (کتاب کامل) پر، جسے اللہ نے (اب) نازل فرمایا ہے، تو یہ کہتے ہیں کہ ہم بس اسی پر ایمان لائیں گے جسے (براہ راست) ہم پر اتارا گیا ہے، اور اس کے سوا سب کا وہ انکار کرتے ہیں حالانکہ وہ سراسر حق ہے، تصدیق کرنے والی کتاب کی، جو کہ ان کے پاس ہے، کہو کہ (اچھا تو) پھر تم اس سے پہلے اللہ کے نبیوں کو کیوں قتل کرتے رہے، اگر تم واقعی ایماندار ہو؟ 
۹۲۔۔ اور بلاشبہ موسیٰ بھی تمہارے پاس آئے کھلے دلائل کے ساتھ،   پھر تم نے ان کے (کوہ طور چلے جانے کے) بعد (اپنا معبود) ٹھہرا لیا اس بچھڑے کو، اور (امر واقعہ یہ ہے کہ) تم لوگ ظالم ہو، 
۹۳۔۔ اور (وہ بھی یاد کرو کہ) جب ہم نے تم سے پختہ عہد لیا، اور کوہ طور کو تمہارے اوپر اٹھا (کر ایک سایہ بان کی طرح معلق کر) دیا (اور تم سے کہا کہ) مضبوطی سے تھام لو تم لوگ اس چیز کو جو ہم نے تمہیں دی، اور سنو،  تو انہوں نے کہا ہم نے سن تولیا مگر (دل سے) مانا نہیں، اور (بات دراصل یہ تھی کہ) ان کے دلوں میں رچ بس گئی تھی محبت اس بچھڑے کی، ان کے اپنے (اختیار کردہ) کفر کی بنا پر (ان سے) کہو کہ بڑی ہی بری ہے وہ چیز جس کا حکم تمہیں تمہارا ایمان دے رہا ہے، اگر تم (واقعی) ایماندار ہو، 
۹۴۔۔ (ان سے) کہو کہ اگر آخرت کا وہ (بے مثل) گھر خالص تمہارے ہی لئے ہے، دوسرے سب لوگوں کو چھوڑ کر، تو پھر تم تمنا کرو موت کی، اگر واقعی تم سچے ہو (اپنے دعویٰ میں) 
۹۵۔۔ مگر (یاد رکھو کہ) یہ لوگ کبھی بھی اس کی تمنا نہیں کریں گے، اپنی اس کمائی کی بنا پر، جو انہوں نے خود اپنے ہاتھوں آگے بھیج رکھی ہے، اور اللہ (پاک و سبحانہ و تعالیٰ) خوب (خوب) جانتا ہے ایسے ظالموں کو، 
۹۶۔۔ اور تم ان کو سب لوگوں سے بڑھ کر زندگی کا حریص پاؤ گے، حتیٰ کہ ان لوگوں سے بھی جو کہ کھلے شرک پر ہیں، ان میں سے ایک ایک یہ ہوس رکھتا ہے کہ (کسی نہ کسی طرح) اسے ایک ہزار برس کی عمر مل جائے، حالانکہ اتنی عمر کا مل جانا بھی ایسے کسی شخص کو عذاب سے نہیں بچا سکتا (جو ان کے لئے بحالت موجودہ مقدر ہے) اور اللہ پوری طرح دیکھ رہا ہے (اپنی قدرت کاملہ سے) ان سب کاموں کو جو یہ لوگ کر رہے ہیں، 
۹۷۔۔ (ان سے) کہو کہ جو کوئی دشمن ہو گا جبرائیل کا، سو (وہ پرلے درجے کا احمق ہے کیونکہ) بے شک جبرائیل نے اس (قرآن کریم) کو اتارا ہے، آپ کے قلب (مبارک) پر، اللہ ہی کے اذن (و ارشاد) سے،  اس حال میں کہ یہ تصدیق کرنے والا ہے ان (آسمانی کتابوں) کی جو آ چکی ہیں اس سے پہلے، اور یہ سراسر ہدایت اور عظیم الشان خوشخبری ہے، ایمان والوں کے لئے 
۹۸۔۔ (اور یاد رکھو کہ) جو کوئی دشمن ہو گا اللہ (پاک سبحانہ و تعالیٰ) کا، اور رسولوں، اور (خاص کر) جبرائیل اور میکائیل کا، تو یقیناً (وہ اپنی ہی تباہی کا سامان کرے گا کہ بے شک) اللہ دشمن ہے ایسے کافروں کا
۹۹۔۔ اور بلاشبہ ہم نے اتاریں آپ کی طرف (اے پیغمبر) روشن آیتیں، اور ان کا انکار نہیں کرتے مگر وہی لوگ جو کہ فاسق (و بدکار) ہیں،
۱۰۰۔۔ کیا (یہ لوگ اپنے اس فسق کا انکار کریں گے) جب کہ ان کی روش ہمیشہ یہی رہی کہ جب بھی انہوں نے کوئی عہد کیا تو ان میں سے ایک گروہ نے اس کو پھینک دیا، بلکہ ان میں سے اکثر ایمان نہیں رکھتے، 
۱۰۱۔۔ اور (اس کا ایک زندہ ثبوت یہ ہے کہ) جب آگیا ان کے پاس ایک ایسا عظیم الشان رسول اللہ کی طرف سے، جو کہ تصدیق کرنے والا ہے اس (کتاب) کی جو ان کے پاس ہے، تو ان لوگوں کے ایک گروہ نے جن کو کتاب دی گئی تھی پھینک دیا گیا اللہ کی کتاب کو اپنی پیٹھوں کے پیچھے، (اور ایسا کہ) گویا کہ یہ جانتے ہی نہیں 
۱۰۲۔۔ اور (حق سے منہ موڑ کر) یہ لوگ پیچھے لگ گئے ان چیزوں کے جو کہ شیطان سکھاتے (پڑھاتے) تھے لوگوں کو سلیمان کی بادشاہی کے نام پر، اور سلیمان نے کبھی کفر نہیں کیا مگر یہ شیطان ہی تھے جو کفر کرتے، اور سکھاتے تھے لوگوں کو جادوگری،  نیز (یہ پیچھے ہو لئے اس کے) جو کچھ کہ اتارا گیا بابل میں ہاروت ماروت (نامی) دو فرشتوں پر،  حالانکہ وہ دونوں کسی کو کچھ نہیں سکھاتے تھے، جب تک کہ (صاف طور پر اس سے) یہ نہ کہہ دیتے کہ (دیکھو بھئی) ہم تو محض ایک آزمائش ہیں، پس تم کہیں کفر میں نہ پڑ جانا،  پھر بھی وہ لوگ ان دونوں سے وہ کچھ سیکھتے، جس کے ذریعے وہ تفریق کرتے میاں بیوی کے درمیان، حالانکہ اس (جادوگری) کے ذریعے وہ کسی کو بھی کوئی نقصان نہیں پہنچا سکتے تھے، مگر اللہ کی اجازت (اور اس کی مشیت) سے اور یہ لوگ وہ کچھ سیکھتے جو خود ان کو نقصان پہنچانے کا باعث تو تھا (دنیا و آخرت میں) مگر ان کو نفع نہیں دے سکتا، حالانکہ خود ان کو بھی یہ بات اچھی طرح معلوم تھی کہ جس نے بھی اس کو خریدا، اس کے لئے آخرت میں کوئی حصہ نہیں، اور بڑی ہی بری ہے وہ چیز جس کے عوض انہوں نے اپنی جانوں کا سودا کیا، کاش کہ یہ لوگ جان لیتے (حق اور حقیقت کو) 
۱۰۳۔۔ اور اگر یہ لوگ (سچے دل سے) ایمان لے آتے، اور تقوی (و پرہیز گاری) کا طریقہ اپناتے، تو یقیناً اللہ (تعالیٰ) کے یہاں سے ملنے والا اجر (و ثواب خود انکے لئے) کہیں بہتر ہوتا، کاش کہ یہ لوگ جان لیتے، 
۱۰۴۔۔ اے وہ لوگو! جو ایمان لائے ہو تم (اپنے پیغمبر کو خطاب کرتے وقت) راعنا مت کہو بلکہ (اس کی بجائے) انظرنا کہا کرو، اور (یوں تم غور سے) سنا کرو، اور کافروں کیلئے ایک بڑا ہی دردناک (اور ہولناک) عذاب ہے 
۱۰۵۔۔ کافر لوگ خواہ وہ اہل کتاب میں سے ہوں، یا دوسرے کھلے مشرکوں میں سے، وہ ہرگز یہ نہیں چاہتے کہ تم پر کوئی بھی بھلائی اتاری جائے تمہارے رب کی جانب سے، مگر اللہ (جو کہ مالک مطلق اور مختار کل ہے وہ نوازتا اور) مختص فرماتا ہے اپنی رحمت سے جس کو چاہتا ہے، اور اللہ بڑے ہی (اور لامتناہی) فضل والا ہے، 
۱۰۶۔۔ جو بھی کوئی آیت ہم منسوخ کرتے ہیں، یا اسے (ذہنوں سے) بھلا دیتے ہیں، تو ہم لے آتے ہیں اس سے کوئی بہتر آیت، یا اسی جیسی، بے شک اللہ ہر چیز پر پوری قدرت رکھتا ہے، 
۱۰۷۔۔ کیا تم جانتے نہیں (اے مخاطب) کہ بے شک اللہ ہی کیلئے ہے بادشاہی آسمانوں کی اور زمین کی؟ اور تمہارے لئے اللہ کے سوا نہ کوئی حمایتی ہے، نہ مددگار،
۱۰۸۔۔ کیا تم لوگ یہ چاہتے ہو کہ تم بھی اپنے رسول سے ویسے ہی سوالات کرو جیسے کہ اس سے پہلے (حضرت) موسیٰ سے کئے جا چکے ہیں، اور (یاد رکھو کہ) جو بھی کوئی اپنائے گا کفر کو بدلے میں ایمان کے، تو یقیناً وہ بھٹک گیا سیدھی راہ سے، 
۱۰۹۔۔ اور چاہتے ہیں بہت سے اہل کتاب کہ کسی طرح وہ تم کو بھی تمہارے ایمان سے پھیر کر کافر بنا دیں، محض اپنے حسد (اور جلن) کی بناء پر، اس کے بعد کہ حق ان کیلئے پوری طرح واضح ہو گیا، سو (اس کے جواب میں) تم لوگ عفو درگزر سے ہی کام لیتے رہو، یہاں تک کہ اللہ نافذ فرما دے اپنا حکم، بے شک اللہ (تعالیٰ) ہر چیز پر قدرت رکھتا ہے، 
۱۱۰۔۔ اور قائم رکھو تم لوگ نماز کو، اور ادا کرتے رہو زکوٰۃ، اور (یاد رکھو کہ) جو بھی کوئی بھلائی تم لوگ اپنے لئے آگے بھیجو گے، اسے اللہ (تعالیٰ) کے یہاں (موجود و محفوظ) پاؤ گے، بے شک اللہ (تعالیٰ) پوری طرح دیکھ رہا ہے ان سب کاموں کو، جو تم لوگ کر رہے ہو، 
۱۱۱۔۔ اور کہتے ہیں کہ جنت میں کوئی نہیں جائے گا مگر وہی جو کہ یہودی ہو، یا نصرانی، یہ ان کی اپنی (خود ساختہ) آرزوئیں ہیں، (ان سے) کہو، کہ اچھا تو لاؤ تم لوگ اپنی دلیل اگر تم سچے ہو (اپنے دعوے میں) 
۱۱۲۔۔ کیوں نہیں (جب کہ ضابطہ عام یہ ہے کہ) جس نے بھی (صدق دل سے) اللہ کے سپرد کر دیا، اپنی ذات کو بشرطیکہ وہ نیکو کار بھی ہو، تو اس کے لئے اس کا اجر ہے، اس کے رب کے یہاں، اور ایسوں پر نہ (آئندہ کے بارے میں) کوئی خوف ہو گا، اور نہ ہی وہ (گزشتہ کے بارے میں) غمگین ہوں گے، 
۱۱۳۔۔ اور یہود نے کہا کہ نصاریٰ (کا دین مذہب) کسی بنیاد پر نہیں، اور نصاریٰ نے کہا کہ یہود (کا دین مذہب) کسی بنیاد پر نہیں، حالانکہ یہ دونوں (گروہ اللہ کی) کتاب پڑھتے ہیں، اسی طرح ان ہی کے قول کے مانند کہا ان لوگوں نے جو (کسی کتاب وغیرہ کا) علم نہیں رکھتے، سو اللہ ہی (آخری اور عملی) فیصلہ فرما دے گا ان سب کے درمیان، ان تمام باتوں کا جن کے بارے میں یہ لوگ اختلاف میں پڑے ہوئے ہیں، 
۱۱۴۔۔ اور اس سے بڑھ کر ظالم اور کون ہو سکتا ہے جو اللہ کی مسجدوں میں اس کے نام (پاک) کے ذکر سے روکے، اور ان کی ویرانی کی کوشش کرے ؟ ایسوں کو تو ان (پاکیزہ مقامات) میں داخل ہونے ہی کا حق نہیں الا یہ کہ یہ لوگ ان میں داخل ہوں (اس کی عظمت و کبریائی سے) ڈرتے (اور کانپتے) ہوئے، ان کے لئے دنیا میں بڑی رسوائی ہے، اور آخرت میں بہت بڑا (اور ہولناک) عذاب 
۱۱۵۔۔ اور اللہ (وحدہٗ لاشریک) ہی کے لئے ہے مشرق بھی، اور مغرب بھی، سو تم جدھر بھی رخ کرو گے وہاں اللہ کی ذات (اقدس و اعلیٰ) کو پاؤ گے، بے شک اللہ (پاک سبحانہ و تعالیٰ) بڑی وسعت والا، نہایت ہی علم والا ہے،
۱۱۶۔۔ اور (اس سب کے باوجود یہ لوگ) کہتے ہیں کہ اللہ (تعالیٰ) نے اولاد ٹھہرائی ہے، پاک ہے وہ (ایسی تمام شرکیات سے، اس کی کوئی اولاد نہیں) بلکہ اسی کا ہے وہ کچھ جو کہ آسمانوں اور زمین (کی اس پوری کائنات) میں ہے، سب کے سب (طوعاً و کرہاً) اسی کے (مطیع و) فرمان بردار ہیں، 
۱۱۷۔۔ (وہ بلا شرکت غیرے) موجد ہے آسمانوں اور زمین (کی حیرت انگیز اور وسیع و عریض کائنات) کا، اور (اس کی عظمت شان کا یہ عالم ہے کہ) جب وہ کسی چیز کا ہونا طے کر لیتا ہے، تو (اس کے لئے) صرف اتنا فرماتا ہے کہ ہو جا تو وہ (فوراً موجود اور) ہو چکی ہوتی ہے، 
۱۱۸۔۔ اور جو لوگ علم نہیں رکھتے (حق اور حقیقت کا) ان کا کہنا ہے کہ اللہ (تعالیٰ) ہم سے (براہ راست) کلام کیوں نہیں کرتا، یا ہمارے پاس کوئی خاص نشانی کیوں نہیں آ جاتی، اسی طرح انہی لوگوں کی بات جیسی بات ان لوگوں نے کہی جو ان سے پہلے گزر چکے ہیں، ان سب (اگلوں پچھلوں) کے دل آپس میں ایک جیسے ہیں، بے شک ہم نے کھول کر بیان کر دی ہیں اپنی نشانیاں، ان لوگوں کے لئے جو (ایمان و) یقین (کی روشنی) رکھتے ہیں، 
۱۱۹۔۔ بے شک ہم نے بھیجا آپ کو (پیغمبر!) حق کے ساتھ، خوشخبری سنانے والا، اور خبردار کرنے والا بنا کر، اور آپ سے پوچھ نہیں ہو گی دوزخیوں کے بارے میں، 
۱۲۰۔۔ اور (یاد رکھو کہ) ہرگز راضی نہیں ہوں گے تم سے یہود اور نہ ہی نصاریٰ، یہاں تک کہ تم پیروی کرنے لگو ان کے مذہب کی، (جو کہ ناممکن ہے) فرما دیجیے بے شک ہدایت تو اللہ ہی کی ہدایت ہے اور اگر (بفرض محال) تم نے پیروی کر لی ان کی خواہشات کی، اس علم کے بعد جو کہ پہنچ چکا ہے تمہارے پاس تو تمہارے لئے اللہ (کی گرفت) سے چھڑانے کے لئے نہ کوئی یار ہو گا نہ مددگار، 
۱۲۱۔۔ جن لوگوں کو ہم نے کتاب دی (اور) وہ اس کو ایسے پڑھتے ہیں جیسا کہ اس کے پڑھنے کا حق ہے،  تو یہی لوگ ہیں جو (درحقیقت) اس پر ایمان رکھتے ہیں، اور جس نے اس کا انکار کیا تو ایسے ہی لوگ ہیں خسارے والے، 
۱۲۲۔۔ اے بنی اسرائیل یاد کرو تم لوگ میری ان نعمتوں کو جن سے میں نے تم کو (طرح طرح سے) نوازا، اور (خاص کر میری اس نعمت کو کہ) میں نے تم کو فضیلت (و بزرگی) بخشی سب (دنیا) جہاں والوں پر، 
۱۲۳۔۔ اور ڈرو تم (اے لوگو!) اس (ہولناک) دن سے جس میں نہ کوئی شخص کسی شخص کے کچھ کام آ سکے گا، نہ ہی ان لوگوں کی (کہیں سے) کوئی مدد کی جائے گی،
۱۲۴۔۔ اور (وہ بھی یاد کرنے کے لائق ہے کہ) جب آزمایا ابراہیم کو ان کے رب نے چند باتوں کے ذریعے، تو ابراہیم ان کو بتمام (و کمال) بجا لائے،  تب اللہ (تعالیٰ) نے فرمایا کہ میں تمہیں سب لوگوں کا پیشوا بناتا ہوں،  ابراہیم نے عرض کیا، اور (کیا) میری اولاد سے بھی (یہی وعدہ ہے ؟) فرمایا میرا عہد (و پیمان) نہیں پہنچتا ظالموں کو،
۱۲۵۔۔ اور (وہ بھی یاد کرو کہ) جب ہم نے اس (عظیم الشان) گھر (خانہ کعبہ) کو سب لوگوں کیلئے ایک (عظیم الشان اور بے مثل) مرکز اور امن (و سکون کا گہوارہ) بنا دیا، اور (حکم دیا کہ) تم لوگ مقام ابراہیم کو نماز کی جگہ بنا لو، اور ہم نے تاکید کی تھی ابراہیم اور اسماعیل کو (اس بات کی) کہ پاک رکھنا تم میرے گھر کو، طواف کرنے والوں، اعتکاف کرنے والوں، اور رکوع و سجود کرنے والوں کے لئے 
۱۲۶۔۔ اور (وہ بھی یاد کرنے کے لائق ہے کہ) جب ابراہیم نے کہا اے میرے رب تو اس (مقام) کو ایک امن والا شہر بنا دے،  اور اس کے باشندوں کو طرح طرح کے پھلوں (اور پیداواروں) سے روزی عطا فرما، ان میں سے ان لوگوں کو جو ایمان لائیں اللہ پر، اور قیامت کے دن پر، رب نے فرمایا، اور جس نے کفر کیا تو (دنیاوی زندگی کا) چند روزہ سامان تو میں اس کو بھی پوری طرح دوں گا (مگر) پھر اس کو میں کشاں کشاں لے جاؤں گا دوزخ کے عذاب کی طرف، اور بڑا ہی برا ٹھکانا ہے وہ، 
۱۲۷۔۔ اور (وہ بھی یاد کرنے کے لائق ہے کہ) جب ابراہیم بنیا دیں اٹھا رہے تھے (اللہ کے) اس گھر کی، اور اسماعیل بھی، (اور غایت درجہ عجز و انکساری سے یہ بھی کہتے جا رہے تھے کہ) اے ہمارے رب (اپنے کرم سے) قبول فرما لے ہم سے، (ہماری یہ محنت) بے شک تو ہی سننے والا، جاننے والا،
۱۲۸۔۔ اے ہمارے پروردگار، بنا دے ہمیں اپنی فرمانبرداری کرنے والے، اور ہماری نسل میں سے بھی (پیدا فرما) ایک ایسی امت، جو تیری فرمانبردار ہو، اور ہمیں دکھا (اور سکھا) دے طریقے ہماری عبادت کے، اور توجہ فرما ہم پر، بے شک تو ہی ہم سب کی توبہ قبول کرنے والا بڑا ہی مہربان،
۱۲۹۔۔ اے ہمارے پروردگار، اور اٹھا ان کے اندر ایک ایسا عظیم الشان پیغمبر (ان کی ہدایت و راہنمائی کے لئے) جو انہی میں سے ہو  جو ان کو پڑھ (پڑھ) کر سنائے تیری آیتیں، اور سکھائے انکو کتاب و حکمت (کے علوم و معارف) اور پاک (و صاف) کرے ان کے باطن کو، بے شک تو ہی ہے (اے ہمارے مالک!) زبردست، نہایت ہی حکمت والا،
۱۳۰۔۔ اور کون ہے جو رو گردانی کرے ملت ابراہیمی سے ؟ بجز اس کے جس نے حماقت میں مبتلا کر دیا ہو،  اپنے آپ کو، اور بلاشبہ ہم ہی نے ان کو چنا (اپنے علم و اختیار کامل کہ بناء پر) دنیا میں، اور بلاشبہ وہ آخرت میں (ہمارے قرب خاص کے) سزاواروں میں ہے، 
۱۳۱۔۔ (یاد کرو اس کہ شان عبدیت کو کہ) جب کہا اس سے اس کے رب نے حوالے کر دو تم (اپنے آپ کو اپنے رب کے) تو اس نے (فوراً) عرض کیا کہ میں نے سپرد کر دیا اپنے آپ کو پروردگار عالم کے،
۱۳۲۔۔ اور اسی کی وصیت (و تاکید) کی ابراہیم نے اپنے بیٹوں کو، اور یعقوب نے بھی، کہ اے میرے بیٹو! بے شک اللہ نے چن لیا ہے تمہارے لئے اس دین (حق) کو، پس تم جان نہیں دینا مگر اسلام ہی کی حالت میں، 
۱۳۳۔۔ کیا تم لوگ اس وقت موجود تھے جب کہ یعقوب پر موت کا وقت قریب آیا؟ جب کہ انہوں نے کہا اپنے بیٹوں سے کہ تم کس کہ بندگی کرو گے میرے بعد؟ تو ان سب نے (بالاتفاق) کہا کہ ہم اسی (معبود برحق) کی بندگی کریں گے، جو کہ معبود ہے آپ کا اور آپ کے باپ دادا، ابراہیم، اسماعیل، اور اسحاق کا، جو کہ ایک ہی معبود (برحق) ہے، اور ہم سب اسی کے فرمانبردار ہیں، 
۱۳۴۔۔  یہ ایک جماعت تھی جو گزر چکی، ان کیلئے ہے وہ کچھ جو انہوں نے کمایا (اپنی زندگی میں) اور تمہارے لئے ہے وہ کچھ جو تم نے خود کمایا، اور تم سے کوئی پوچھ نہ ہو گی ان کاموں کے بارے میں جو وہ کرتے رہے تھے، 
۱۳۵۔۔ مگر (اس سب کے باوجود) یہ لوگ کہتے ہیں کہ تم لوگ یہودی بن جاؤ، یا نصرانی، تو ہدایت پا جاؤ گے، کہو (نہیں) بلکہ ملت ابراہیمی کو اپناؤ جو کہ یکسو (ہو کر ایک اللہ کا ہو گیا) تھا اور اس کا مشرکوں سے کوئی لگاؤ نہیں تھا 
۱۳۶۔۔ کہو (تم مانو یا نہ مانو تمہاری مرضی) ہم تو بہرحال ایمان لائے اللہ پر اور اس (وحی) پر جو اتاری گئی ہماری طرف، اور اس پر بھی جسے اتارا گیا ابراہیم، اسماعیل، اسحاق، یعقوب، اور ان کی اولاد کی طرف، اور جو کچھ کہ دیا گیا موسیٰ اور عیسیٰ کو، اور اس سب پر بھی جو کہ دیا گیا دوسرے تمام انبیاء کرام کو، ان کے رب کی جانب سے، ہم ان کے درمیان کسی بھی طرح کی کوئی تفریق نہیں کرتے، اور ہم بہرحال اسی (وحدہٗ لاشریک) کے فرمانبردار ہیں، 
۱۳۷۔۔ پس اگر یہ لوگ اسی طرح کا ایمان لے آئیں جس طرح کا تم لائے ہو، تو یقیناً یہ ہدایت پا گئے، اور اگر یہ (اس کے بعد بھی) پھرے ہی رہے، تو یقیناً یہ ضد (اور ہٹ دھرمی کی دلدل) میں پڑے ہوئے ہیں، سو اللہ کافی ہے آپ کو ان سب کے مقابلے میں، اور وہی ہے سننے والا، جاننے والا، 
۱۳۸۔۔ (کہو رنگ اپنانا ہے تو) اللہ کا (معنوی اور ایمان و یقین والا) رنگ اپناؤ، اس سے بڑھ کر اچھا رنگ اور کون سا ہو سکتا ہے ؟ اور ہم بہرحال اسی (وحدہٗ لاشریک) کے عبادت گزار ہیں، 
۱۳۹۔۔ کہو کیا تم لوگ ہم سے جھگڑا کرتے ہو اللہ کے بارے میں، حالانکہ وہی رب ہے ہمارا بھی، اور تمہارا بھی، اور ہمارے لئے ہمارے اعمال ہیں، اور ہم اس کیلئے خالص کرنے والے ہیں، (اپنی عبادت و بندگی کو)
۱۴۰۔۔ کیا تم لوگ یہ کہتے ہو کہ ابراہیم، اسماعیل، اسحاق، اور یعقوب، اور ان کی اولاد، یہودی، یا نصرانی تھے ؟ کہو کیا تم لوگ زیادہ جانتے ہو، یا اللہ؟ اور اس سے بڑھ کر ظالم اور کون ہو سکتا ہے جو چھپائے اس گواہی کو جو خود اس کے پاس موجود ہو اللہ کی طرف سے ؟ اور اللہ بے خبر نہیں ان کاموں سے جو تم لوگ کر رہے ہو، 
۱۴۱۔۔  یہ ایک جماعت تھی جو گزر چکی، ان کے لئے ہے انکی وہ کمائی جو انہوں نے کی، اور تمہارے لئے ہے وہ کمائی جو تم نے کی، اور تم سے پوچھ نہیں ہو گی ان کاموں کے بارے میں جو وہ لوگ کرتے رہے تھے 
۱۴۲۔۔ بیوقوف لوگ ضرور کہیں گے کس چیز نے پھیر دیا ان (مسلمانوں) کو ان کے اس قبلے سے جس پر یہ لوگ (اس سے پہلے) تھے  کہو اللہ ہی کے لئے ہے مشرق بھی، اور مغرب بھی، وہ جس کو چاہتا ہے سیدھی راہ (کی توفیق) سے نوازتا ہے، 
۱۴۳۔۔ اور اسی طرح ہم نے تمہیں ایک توسط (و اعتدال) والی امت بنایا،  تاکہ تم باقی لوگوں پر گواہ ہوؤ، اور (تمہارے) رسول تم پر گواہ ہوں، اور ہم نے نہیں بنایا اس قبلہ کو (آپ کا قبلہ اے پیغمبر!) جس پر آپ (اس سے کچھ عرصہ کے لئے) تھے، مگر (اس لئے کہ) تاکہ ہم دیکھیں کہ کون رسول کی پیروی کرتا ہے، اور کون (اس راہ سے) الٹے پاؤں پھر جاتا ہے، اور بے شک (تحویل قبلہ کا) یہ معاملہ بڑا ہی بھاری ہے، مگر ان لوگوں پر، جن کو اللہ نے ہدایت (کے اطمینان بخش نور) سے نوازا ہوتا ہے، اور اللہ ایسا نہیں کہ ضائع کر دے تمہارے ایمان کو بے شک اللہ (تعالیٰ) لوگوں پر بڑا ہی شفقت فرمانے والا، نہایت ہی مہربان ہے، 
۱۴۴۔۔ بے شک ہم دیکھ رہے ہیں آپ کے چہرے کا بار بار اٹھنا آسمان کی طرف، (وحی کے انتظار میں اے پیغمبر) سو ہم ضرور پھیر دیں گے آپ کو اس قبلے کی طرف جو آپ کو پسند ہے، پس آپ پھیر دو اپنا چہرہ مسجد حرام کی طرف، اور تم بھی (اے مسلمانو!) جہاں کہیں بھی ہوؤ، پھیر دو اپنے چہروں کو اسی طرف،  اور بے شک وہ لوگ جن کو دی گئی (آسمانی) کتاب، وہ اچھی طرح جانتے ہیں کہ (تحویل قبلہ کا) یہ حکم قطعی طور پر حق ہے ان کے رب کی طرف سے (مگر ضد اور عناد کی وجہ سے وہ مانتے نہیں) اور اللہ بے خبر نہیں ان کے ان کاموں سے جو یہ لوگ کر رہے ہیں، 
۱۴۵۔۔ اور (ان کی ضد اور ہٹ دھرمی کا یہ عالم ہے کہ) اگر آپ ان کو ہر نشانی بھی لا کر دے دیں، تو بھی انہوں نے آپ کے قبلے کی پیروی نہیں کرنی،  اور نہ ہی آپ پیروی کر سکتے ہیں ان کے قبلے کی (کسی بھی قیمت پر)  اور نہ ہی یہ لوگ آپس میں ایک دوسرے قبلے کی پیروی کرنے والے ہیں، اور اگر آپ نے (بفرض محال) پیروی کر لی ان کی خواہشات کی، بعد اس علم کے جو کہ آگیا آپ کے پاس (آپ کے رب کی جانب سے) تو یقیناً اس صورت میں آپ ہو جائیں گے ظالموں میں سے 
۱۴۶۔۔ جن لوگوں کو ہم نے کتاب دی، وہ اس (پیغمبر) کو ایسے پہچانتے ہیں  جیسے اپنے بیٹوں کو پہچانتے ہیں، اور ان میں ایک گروہ ایسے لوگوں کا بھی ہے جو کہ (طرح طرح سے) چھپاتا ہے حق کو، حالانکہ وہ (اچھی اور) پوری طرح جان رہے ہوتے ہیں،
۱۴۷۔۔ بہر کیف یہ امر حق قطعی طور پر تمہارے رب کی جانب سے ہے، پس تم نہیں ہو جانا شک کرنے والوں میں سے،
۱۴۸۔۔ اور ہر کسی کیلئے ایک جہت رہی ہے، جدھر وہ اپنا منہ موڑتا ہے، پس تم لوگ (فضول بحثوں میں پڑنے کی بجائے) نیکیوں میں آگے بڑھنے کی کوشش کرو، اور جہاں کہیں بھی تم ہوؤ گے اللہ تم سب کو لے آئے گا اکٹھا کر کے (اپنی قدرت کاملہ سے) بے شک اللہ ہر چیز پر پوری قدرت رکھتا ہے،  
۱۴۹۔۔ اور جہاں سے بھی تم نکلو گے (نماز کے موقع پر) تو پھیر دو اپنے چہرے کو مسجد حرام کی طرف، اور بے شک یہ قطعی طور پر حق ہے تمہارے رب کی جانب سے، اور اللہ بے خبر نہیں ہے ان کاموں سے جو تم لوگ کرتے ہو،
۱۵۰۔۔ اور جہاں سے بھی تم نکلو سو پھیر دو اپنے چہرے کو مسجد حرام کی طرف، اور جہاں بھی تم ہوؤ (اے مسلمانو!) تم پھیر دو اپنے چہروں کو اسی طرف،  تاکہ باقی نہ رہے تمہارے خلاف لوگوں کی کوئی حجت،  بجز ان میں کے ان لوگوں کے جو ظلم ہی پر کمر بستہ ہیں، (کہ ایسوں کی زبان تو کسی طرح بند نہ ہو گی) پس تم لوگ مت ڈرو ان (کی گیدڑ بھبکیوں سے) اور تم خاص مجھ ہی سے ڈرو، اور (یہ اس لئے کہ) تاکہ میں پورا کروں تم پر اپنے انعام کو، اور تاکہ تم راہ پا سکو،
۱۵۱۔۔ جیسا کہ ہم نے (تم لوگوں پر یہ عظیم الشان احسان کیا، ایسے ہی ہم نے) تمہارے اندر ایک ایسا عظیم الشان رسول بھیجا، خود تم ہی میں سے،  جو تم لوگوں کو پڑھ (پڑھ) کر سناتا ہے ہماری آیتیں اور وہ (نکھارتا) سنوارتا ہے تمہارے باطن کو، اور سکھاتا (پڑھاتا) ہے تمہیں کتاب و حکمت (کے اسرار و رموز) اور وہ سکھاتا ہے تمہیں وہ کچھ جو تم نہیں جانتے تھے، 
۱۵۲۔۔ پس تم لوگ مجھے یاد کرو، میں تمہیں یاد کروں گا، اور تم میرا شکر ادا کرو اور میری ناشکری نہیں کرنا،
۱۵۳۔۔ اے لوگو، جو ایمان لائے ہو، مدد حاصل کرو تم (اللہ سے) صبر اور نماز کے ذریعے، بے شک اللہ ساتھ ہے صبر کرنے والوں کے، 
۱۵۴۔۔ اور مت کہو تم ان لوگوں کے بارے میں جو مارے جائیں اللہ کی راہ میں، کہ وہ مردہ ہیں، (کہ ایسے لوگ حقیقت میں مردہ نہیں) بلکہ وہ زندہ ہیں، مگر تم لوگ (ان کی اس زندگی کا) شعور نہیں رکھتے،  
۱۵۵۔۔ اور (کھرے کھوٹے کی تمیز و نکھار کیلئے) ہم نے ضرور تمہاری آزمائش کرنی ہے، کسی قدر خوف، بھوک، اور جان و مال کے نقصان، اور پھلوں (اور آمدنیوں) کے گھاٹے کے ذریعے، اور خوشخبری سنا دو، ان صبر کرنے والوں کو،
۱۵۶۔۔ جن (کی شان یہ ہوتی ہے کہ جب ان) کو کوئی مصیبت پہنچتی ہے، تو وہ کہتے ہیں کہ ہم سب تو اللہ ہی کا مال ہیں،  اور ہمیں بہرحال اسی کے یہاں لوٹ کر جانا ہے، 
۱۵۷۔۔ ایسے لوگوں پر خاص عنایات ہیں ان کے رب کی جانب سے، اور عظیم الشان رحمت بھی، اور یہی لوگ ہیں (صدق و صواب اور فوز و فلاح کی) راہ پر، 
۱۵۸۔۔ بے شک صفا اور مروہ اللہ کی نشانیوں میں سے ہیں، پس جو کوئی بیت اللہ کا حج کرے، یا عمرہ، تو اس پر اس بارے کوئی گناہ نہیں، کہ وہ ان دونوں کے درمیان سعی کرے، اور جو کوئی خوشی سے کوئی نیکی کرے گا تو یقیناً (وہ اس کا بدلہ پائے گا کہ) اللہ بڑا ہی قدردان، سب کچھ جاننے والا ہے، 
۱۵۹۔۔ بے شک جو لوگ چھپاتے ہیں ہماری نازل کردہ روشن تعلیمات اور کھلی ہدایات کو، اس کے بعد کہ ہم نے انہیں کھول کر بیان کر دیا لوگوں کے لئے اپنی کتاب میں، تو ایسوں پر لعنت کرتا ہے اللہ بھی، اور سب لعنت کرنے والے بھی، 
۱۶۰۔۔ بجز ان لوگوں کے جنہوں نے توبہ کر لی، (حق پوشی کے اس جرم میں) اور انہوں نے اصلاح کر لی (اپنے فساد و بگاڑ کی) اور انہوں نے بیان کر دیا (چھپائے گئے حق کو) تو ایسوں کی توبہ میں (اپنے فضل و کرم سے) قبول کر لوں گا، اور میں بڑا ہی توبہ قبول کرنے والا، انتہائی مہربان ہوں،  
۱۶۱۔۔ (اور اس کے برعکس) جن لوگوں نے کفر ہی کو اپنائے رکھا، اور کفر ہی کی حالت میں انہوں نے جان دی، تو ایسوں پر یقیناً لعنت ہے اللہ کی، اس کے فرشتوں کی، اور لوگوں کی، سب کی،
۱۶۲۔۔ جس میں ان کو ہمیشہ رہنا ہو گا، نہ ان سے ان کے عذاب میں کوئی تخفیف ہو گی، اور نہ ہی ان کو (وہاں) کوئی مہلت دی جائے گی۔ 
۱۶۳۔۔ اور معبود حقیقی تم سب کا اے لوگوں بہرحال ایک ہی معبود ہے کوئی بھی عبادت کے لائق نہیں سوائے اس وحدہٗ لاشریک کے جو کہ بڑا ہی مہربان نہایت ہی رحم والا ہے 
۱۶۴۔۔ بے شک آسمانوں اور زمین کی پیدائش میں رات اور دن کے ادلنے بدلنے میں  اور ان کشتیوں اور جہازوں میں جو کہ رواں دواں ہیں سمندروں میں طرح طرح کے ایسے سامانوں کے ساتھ  جو کہ فائدہ پہنچاتے ہیں لوگوں کو اور بارش کے اس پانی میں جسے اللہ اتارتا ہے آسمان سے پھر اس کے ذریعے وہ زندگی بخشتا ہے زمین کو اس کے بعد کہ وہ مر چکی ہوتی ہے  اور طرح طرح کے ان جانوروں میں  جن کو اس نے پھیلا رکھا ہے زمین میں اپنی قدرت کاملہ اور حکمت بالغہ سے اور ہواؤں کی گردش میں اور ان بھاری بھر کم بادلوں میں جن کو مسخر اور معلق کر رکھا ہے اس نے آسمان اور زمین کے درمیان میں بڑی بھاری نشانیاں ہیں ان لوگوں کے لئے جو عقل سے صحیح طور پر کام لیتے ہیں  
۱۶۵۔۔ مگر اس سب کے باوجود کچھ لوگ ایسے ہیں جنہوں نے اللہ کے سوا اوروں کو اس وحدہٗ لاشریک کا ہمسر ٹھہرا رکھا ہے وہ ان سے ایسی ہی محبت کرتا ہیں جیسی محبت کہ اللہ سے کرنی چاہیے اور جو لوگ ایمان صادق کا شرف و نور رکھتے ہیں وہ سب سے زیادہ محبت اللہ ہی سے کرتے ہیں اور اگر دیکھ لیتے یہ ظالم لوگ آنے والے اس وقت کو کہ جب یہ اس عذاب کو خود دیکھیں گے اور پوری طرح کھل جائے گی ان کے سامنے یہ حقیقت کہ قوت سب کی سب اللہ ہی کے لئے ہے اور یہ کہ اللہ بڑا ہی سخت عذاب دینے والا ہے 
۱۶۶۔۔ تو ان لوگوں کی حالت قطعاً دگرگوں ہوتی جب کہ براءت و بیزاری کا اعلان کر کے الگ ہو جائیں وہ پیشوا جن کی دنیا میں پیروی کی جاتی تھی اپنے ان پیروکاروں سے جو ان کی پیروی کرتے تھے اور جبکہ دیکھیں گے عذاب اور کٹ جائیں گے وہ تمام رشتے جو کہ ان کے درمیان قائم تھے ۔
۱۶۷۔۔ اور اس وقت وہ پیروکار نہایت یاس و حسرت کے ساتھ کہیں گے کہ کاش ہمیں ایک مرتبہ پھر دنیا میں لوٹ جانے کا موقع مل جائے تو ہم بھی ان سے ایسے ہی کٹ کر الگ ہو جائیں جس طرح کے یہ لوگ ہم سے الگ ہو گئے ہیں سو اسی طرح اللہ دکھائے گا ان کو ان کے اعمال ان پر حسرتیں بنا کر اور یہ لوگ دوزخ کی اس آگ سے کبھی نکل نہ سکیں گے 
۱۶۸۔۔ اے لوگوں کھاؤ پیو تم ان چیزوں میں سے جو زمین میں ہیں اس شرط پر کے ساتھ کہ وہ حلال اور پاکیزہ ہوں اور شیطان کے نقش قدم پر نہیں چلنا کہ بے شک وہ تمہارا کھلم کھلا دشمن ہے 
۱۶۹۔۔ وہ تو تمہیں برائی اور بے حیائی ہی سکھائے گا، اور یہ کہ تم لوگ اللہ کے ذمے وہ باتیں لگاؤ جنہیں تم نہیں جانتے 
۱۷۰۔۔ مگر اس سب کے باوجود ان کا یہ حال ہے کہ جب ان سے کہا جاتا ہے کہ تم پیروی کرو اس دین حق کی جسے اتارا ہے اللہ نے تو یہ کہتے ہیں کہ نہیں جی ہم تو بس اسی کی پیروی کریں گے جس پر ہم نے پایا ہے اپنے باپ دادا کو کیا یہ لوگ باپ دادا کے طریقے پر ہی چلتے رہیں گے اگرچہ وہ نہ کچھ سمجھتے ہوں اور نہ ہی انہوں نے سیدھی راہ پائی ہو 
۱۷۱۔۔ اور مثال ان لوگوں کی جو اڑے ہوئے ہیں اپنے کفر و باطل پر ایسے ہے جیسے کوئی پکارتا ہو کسی ایسی چیز کو جو کچھ نہ سنتی سمجھتی ہو بجز پکارو آواز کے یہ لوگ بہرے ہیں سماع حق سے گونگے ہیں حق بات کہنے سے اندھے ہیں راہ حق کو دیکھنے پہچاننے سے پس یہ کچھ نہیں سمجھتے 
۱۷۲۔۔ اے وہ لوگوں جو ایمان لائے ہو کھاؤ پیو تم ان پاکیزہ چیزوں میں سے جو ہم نے اپنے کرم بے پایاں سے تم کو عطاء کی ہیں اور دل و جان سے شکر بجا لاؤ تم لوگ اللہ کا اگر تم واقعی اسی کی عبادت و بندگی کرتے ہو 
۱۷۳۔۔ سوائے اس کے نہیں کہ اس نے تم پر تمہارے ہی بھلے کے لیے حرام فرمایا ہے مردار، خون، اور خنزیر کے گوشت کو اور ہر ایسی چیز کو جس پر اللہ کے سوا کسی اور کا نام لیا گیا ہو اور اسے اس سے نامزد کیا گیا ہو پھر اس میں بھی اتنی چھوٹ ہے کہ جو کوئی لاچار ہو جائے اور اس بناء پر وہ ان میں سے کچھ کھا لے بشرط کہ نہ تو وہ لذت کا طالب ہو اور نہ ہی حد ضرورت سے تجاوز کرنے والا تو ایسے شخص پر کوئی گناہ نہیں بے شک اللہ بڑا بخشنے والا نہایت ہی مہربان ہے 
۱۷۴۔۔ بے شک جو لوگ چھپاتے ہیں اس کتاب کے مضامین کو جسے اللہ نے اتارا ہے اور اس کے بدلے میں وہ اپناتے ہیں دنیا کا فانی اور گھٹیا مول تو ایسے لوگ نہیں بھرتے اپنے پیٹوں میں مگر دوزخ کی ہولناک آگ اور اللہ قیامت کے روز نہ ان سے کلام فرمائے گا اور نہ ہی وہ ان کو پاک فرمائے گا، اور ان کے لئے وہاں پر ایک بڑا ہی دردناک عذاب ہے 
۱۷۵۔۔ یہ وہ لوگ ہیں جنہوں نے اپنایا گمراہی کے اندھیروں کو بدلے میں ہدایت کے نور عظیم کے اور عذاب کو بدلے میں بخشش کے سو کس قدر صبر اور حوصلہ رکھتے ہیں یہ لوگ یہ (دوزخ کی اس ہولناک) آگ پر 
۱۷۶۔۔ اس لئے کہ بے شک اللہ نے اتارا کتاب کو حق کے ساتھ تاکہ دنیا نور حق سے فیض یاب ہو مگر انہوں نے دنیاوی مفادات کی خاطر اسے الٹا گمراہی کا ذریعہ بنا دیا اور بے شک جن لوگوں نے اختلاف کیا کتاب میں وہ یقیناً بہت دور جا پڑے ضد میں حق کے راستے سے 
۱۷۷۔۔ نیکی یہ نہیں کہ تم لوگ اپنے چہرے پھیر لو مشرق یا مغرب کی طرف اور بس بلکہ نیکی تو دراصل یہ ہے کہ آدمی سچے دل سے ایمان لے آئے اللہ پر قیامت کے دن پر فرشتوں پر اللہ کی نازل کردہ کتابوں اور اس کے پیغمبروں پر اور وہ اپنا مال خرچ کرے اس کی محبت پر رشتہ داروں یتیموں مسکینوں مسافروں اور سوال کرنے والوں کی حاجتوں اور ضرورتوں میں اور گردنوں کے چھڑانے میں اور وہ نماز قائم کرے پابندی کے ساتھ اور زکوٰۃ ادا کرے صحیح طریقے سے اور جو پورا کرتے ہیں اپنے باندھے ہوئے عہد کو جب وہ کوئی عہد کر لیں اور خاص کر وہ لوگ جو صبر و برداشت سے کام لیں سختی اور تکلیف میں اور حالت جنگ میں یہی لوگ ہیں جو سچے ہیں اپنے قول و فعل میں اور یہی ہیں متقی و پرہیزگار 
۱۷۸۔۔ اے وہ لوگوں جو ایمان لائے ہو تم پر قصاص فرض کر دیا گیا ہے مقتولوں کے بارے میں یعنی قاتل کو قتل کیا جائے گا مقتول کے بدلے میں خواہ وہ کوئی بھی کیوں نہ ہو اور کیسا ہی کیوں نہ ہو  آزاد بدلے آزاد کے اور غلام بدلے غلام کے اور عورت بدلے عورت کے پھر جس کو معاف کر دیا جائے اس کے بھائی کی طرف سے کچھ بھی تو قاتل سے خون بہا کا مطالبہ کرنا ہے دستور کے مطابق اور پہنچا دینا ہے خون بہا کے اس مال کو اس کے حقدار کے پاس خوبی اور بھلائی کے ساتھ یہ تحفے ہے تمہارے رب مہربان کی جانب سے اور ایک رحمت و مہربانی  پھر جس نے زیادتی کی اس کے بعد تو اس کے لئے ایک بڑا اور دردناک عذاب ہے 
۱۷۹۔۔ اور تمہارے لئے قصاص میں زندگی ہے اے عقل مندو تاکہ تم بچو خونریزی اور اس کے بھیانک انجام سے 
۱۸۰۔۔ تم پر فرض کر دیا گیا ہے کہ جب تم میں سے کسی کی موت کا وقت آ پہنچے اگر اس نے کچھ مال چھوڑا ہو کہ وہ وصیت کر جائے اپنے ماں باپ اور قریبی رشتہ داروں کے لئے دستور کے مطابق مناسب طور پر یہ حق ہے پرہیزگاروں کے ذمے 
۱۸۱۔۔ پھر جس نے اس کو بدل دیا بعد اس کے کہ اس نے اس کو سن لیا تو اس کا گناہ انہی لوگوں کے ذمے ہو گا جو اس کو بدل دیں گے بے شک اللہ سب کچھ سننے جاننے والا ہے 
۱۸۲۔۔ البتہ جس کسی کو اندیشہ و خوف ہو وصیت کرنے والے کی جانب سے کسی طرف داری یا گناہ کا اور اس بناء پر وہ ان کے درمیان صلح صفائی کروا دے تو ایسے شخص پر کوئی گناہ نہیں  بے شک اللہ بڑا ہی بخشنے والا نہایت مہربان ہے 
۱۸۳۔۔ اے وہ لوگوں جو ایمان لائے ہو فرض کر دیا گیا تم پر روزہ رکھنا جس طرح کہ وہ فرض کیا گیا تھا ان لوگوں پر جو گزر چکے ہیں تم سے پہلے تاکہ تم لوگ متقی اور پرہیزگار بن جاؤ 
۱۸۴۔۔ گنتی کے کچھ دن پھر اس میں بھی یہ رعایت کہ تم میں سے جو کوئی بیمار ہو یا وہ کسی سفر پر ہو تو وہ اتنے ہی دنوں کی گنتی پوری کر کے بعد میں اسی قدر روزے رکھ لے  اور جو لوگ روزہ رکھنے کی طاقت رکھتے ہوں اور نہ رکھیں تو ان کے ذمہ فدیہ ہے یعنی ایک مسکین کا کھانا مگر جو کوئی اپنی خوشی سے نیکی کرے تو وہ بہرحال خود اسی کے لئے بہتر ہو گی اور تمہارا روزہ رکھنا بہرحال تمہارے لئے بہتر ہے اگر تم جانتے ہو
۱۸۵۔۔ رمضان کا مہینہ وہ عظیم الشان مہینہ ہے جس میں اتارا گیا قرآن حکیم جیسے کلام معجز نظام کو جو کہ سراسر ہدایت ہے لوگوں کے لئے اور جو مشتمل ہے ہدایت کے روشن دلائل اور حق و باطل کا فرق کھول کر رکھ دینے والی ٹھوس تعلیمات پر  پس تم میں سے جو کوئی اس مہینے کو پائے وہ اس کے روزے رکھے اور جو کوئی بیمار ہو یا کسی سفر پر ہو تو اس کے ذمے اتنے ہی دنوں کی گنتی ہے دوسرے دنوں سے اللہ تمہارے ساتھ نرمی کرنا چاہتا ہے وہ تم سے سختی نہیں کرنا چاہتا اور یہ حکم اس لیے دیا جا رہا ہے کہ تاکہ تم لوگ پورا کر سکو روزوں کی گنتی کو اور تاکہ تم بڑائی بیان کرو اللہ کی اس عظیم الشان کرم و احسان پر کہ اس نے تم کو نوازا ہدایت کی دولت بے مثال سے اور تاکہ تم لوگ شکر بجا لاؤ اس واہب مطلق کا 
۱۸۶۔۔ اور جب پوچھیں آپ سے اے پیغمبر میرے بندے میرے بارے میں تو واضح رہے کہ میں بہت ہی قریب ہوں  سنتا اور قبول کرتا ہوں پکارنے والے کی پکار کو جب کہ وہ مجھے پکارتا ہے پس ان کو چاہیے کہ یہ میرا حکم بجا لائیں اور مجھ پر ایمان رکھیں تاکہ یہ راہ رشد و صواب پا سکیں 
۱۸۷۔۔ حلال کر دیا گیا تمہارے لئے روزوں کی راتوں میں اپنی بیویوں کے پاس جانا وہ ایک عظیم الشان لباس ہیں تمہارے لئے اور تم ایک عظیم الشان لباس ہو ان کے لئے اللہ کے علم میں ہے کہ تم لوگ خیانت کرتے تھے اپنی جانوں سے مگر اس نے اپنے کرم کی بناء پر تم پر عنایت فرما دی اور تم سے درگزر فرما لیا سو اب تم ان سے شب باشی کرو اور حاصل و طلب کرو وہ کچھ جو اللہ نے لکھ دیا تمہارے لئے اور تم کھاؤ پیو یہاں تک کہ اچھی طرح ظاہر ہو جائے تمہارے لئے سپیدہ صبح کی سفید دھاری تاریکی شب کی سیاہ دھاری سے  پھر تم لوگ پورا کرو اپنے روزوں کو رات کی آمد تک اور تم اپنی بیویوں سے مباشرت نہیں کرنا ایسی حالت میں جبکہ تم اعتکاف میں بیٹھے ہو اپنی مسجدوں میں یہ احکام اللہ کی مقرر کردہ حدیں ہیں پس تم ان کے قریب بھی نہ پھٹکنا اسی طرح اللہ کھول کر بیان فرماتا ہے اپنے احکام لوگوں کے لئے تاکہ وہ بچ سکیں 
۱۸۸۔۔ اور مت کھاؤ تم لوگ اپنے مال آپس میں ناجائز طریقوں سے اور نہ ہی تم انہیں لے جاؤ حاکموں کے پاس تاکہ اس طرح تم ہتھیا سکو کچھ حصہ دوسروں کے مالوں کے گناہ کے ساتھ حالانکہ تم خود لوگ جانتے ہو
۱۸۹۔۔ پوچھتے ہیں آپ سے یہ لوگ اے پیغمبر چاند کی گھٹتی بڑھتی صورتوں کے بارے میں کہ ایسے کیوں ہوتا ہے تو کہو کہ یہ لوگوں کے لئے تاریخوں کے تعین اور خاص کر حج کے اوقات و تواریخ کی علامتیں ہیں  اور نیکی یہ نہیں ہے کہ تم لوگ آؤ اپنے گھروں میں ان کے پیچھے کی طرف سے بلکہ نیکی تو دراصل یہ ہے کہ انسان بچے اپنے خالق و مالک کی نافرمانی و ناراضگی سے لہذا تم لوگ آؤ اپنے گھروں میں سیدھے طریقے سے یعنی انکے دروازوں سے اور ہمیشہ ڈرتے رہا کرو تم لوگ اللہ سے تاکہ تم فلاح پا سکو
۱۹۰۔۔ اور لڑو تم اللہ کی راہ میں ان لوگوں سے جو تم سے لڑتے ہیں، مگر زیادتی نہ کرنا  کہ بے شک اللہ پسند نہیں فرماتا زیادتی کرنے والوں کو
۱۹۱۔۔ اور قتل کرو تم ان عہد شکن ظالموں کو جہاں بھی تم انہیں پاؤ اور نکال باہر کرو ان کو جہاں سے انہوں نے نکالا ہے تم کو ظلم و زیادتی کے ساتھ اور فتنہ قتل سے بھی کہیں بڑھ کر ہے  البتہ ان سے مسجد حرام کے قریب نہیں لڑنا یہاں تک کہ وہ خود تم لوگوں سے لڑیں پس اگر یہ وہاں بھی تم سے لڑنے سے نہ چوکیں تو تمہیں بھی اجازت ہے کہ تم ان کو قتل کرو اور حدود حرم کو ان سے پاک کرو یہی سزا ہے ایسے کافروں کی جو حرمت حرم کا بھی لحاظ نہ کریں 
۱۹۲۔۔ پھر اگر وہ باز آ جائیں اپنے کفر و باطل اور اپنی شر انگیزیوں سے تو ان سے کوئی مواخذہ نہیں کہ بے شک اللہ بڑا ہی بخشنے والا نہایت ہی مہربان ہے 
۱۹۳۔۔ اور لڑو تم ان سے یہاں تک کہ فتنہ و فساد باقی نہ رہے اور دین سب کا سب اللہ ہی کا  ہو جائے پھر اگر یہ لوگ باز آ جائیں اپنے کفر و شرک اور فتنہ و فساد سے تو پھر ان پر کوئی دست درازی نہ کی جائے کہ دست درازی روا نہیں مگر ظالموں پر
۱۹۴۔۔ حرمت والا مہینہ بدلے میں حرمت والے مہینے کے اور حرمت والی سب چیزیں قصاص اور بدلے کی چیزیں ہیں پس جو کوئی تم پر زیادتی کرے تو تم بھی اس پر ویسی ہی زیادتی کرو، جیسی کہ اس نے تم پر کی  اور اللہ سے ڈرتے رہو اور یقین جانو کہ اللہ ساتھ ہے پرہیزگاروں کے 
۱۹۵۔۔ اور خرچ کرو تم لوگ اللہ کی راہ میں اور مت ڈالو تم لوگ اپنے آپ کو خود اپنے ہاتھوں ہلاکت و تباہی کے گڑھے میں اور نیکی کرتے رہو بے شک اللہ محبت فرماتا ہے نیکوکاروں سے 
۱۹۶۔۔ اور پورا کرو تم حج و عمرہ کو اللہ کیلئے پھر اگر تم روک دیے جاؤ تو جو قربانی میسر ہو اسے اس کی بارگاہ اقدس میں پیش کر دو اور اپنے سر منڈاؤ تم لوگ یہاں تک کہ پہنچ جائے وہ قربانی اپنی جگہ پھر  اگر تم میں سے کوئی بیمار ہو جائے یا اس کے سر میں کوئی تکلیف ہو جس کی بناء پر اس کو وقت سے پہلے ہی سر منڈوانا پڑھ جائے تو اس کے ذمے فدیہ و بدلہ ہے روزوں یا صدقہ یا قربانی کی صورت میں تمہیں امن و سکون کی دولت نصیب ہو جائے تو جو کوئی فائدہ اٹھانا چاہے عمرے کو حج کے ساتھ ملا کر تو وہ ان دونوں عبادتوں کے جمع کرنے کے شکرانے کے طور پر جو قربانی اس سے ہو سکے ادا کرے مگر جس کو قربانی میسر نہ آئے تو وہ روزے رکھے تین حج کے دوران اور سات جب کہ تم لوٹ آؤ اپنے گھروں کو یہ پورے دس دن ہو گئے  یہ رعایت و اجازت صرف ایسے لوگوں کے لئے ہے جو مسجد حرام کے آس پاس اور اس کے قرب و جوار کے رہنے والے نہ ہوں  اور اللہ سے ڈرتے رہو ہر حال میں اور یقین جانو کہ اللہ بڑا ہی سخت عذاب دینے والا ہے 
۱۹۷۔۔ حج کے چند مہینے ہیں معلوم و مقرر پس جس شخص نے ان مہینوں میں حج کا ارادہ و التزام کر لیا تو وہ دوران حج نہ کسی شہوانی فعل کا ارتکاب کرے نہ کسی گناہ کا اور نہ کسی طرح کے لڑائی جھگڑے کا اور جو بھی کوئی نیکی تم لوگ کرو گے خواہ وہ کیسی ہی کیوں نہ ہو اللہ اس کو جانتا ہے  اور تقویٰ کا زاد سفر اپنایا کرو کہ بے شک سب سے بہتر زاد سفر تقویٰ و پرہیز گاری ہی کا ہے، اور خاص مجھ ہی سے ڈرتے رہا کرو اے عقل سلیم رکھنے والو  
۱۹۸۔۔ تم لوگوں پر اس بات میں کوئی گناہ نہیں کہ تم زمانہ حج میں اپنے رب کا فضل تلاش کرو پھر جب تم لوگ کوچ کرو عرفات کے میدان سے تو خوب خوب یاد کرو اللہ کو مشعر حرام کے پاس یعنی مزدلفہ میں  اور اس کو اسی طرح یاد کرو جس طرح کہ اس نے تم کو ہدایت اور تعلیم دی ہے اور حقیقت یہ ہے کہ اس نور ہدایت سے پہلے تم لوگ پرلے درجے کے گمراہوں میں سے تھے، 
۱۹۹۔۔ پھر تم بھی وہیں سے پلٹو جہاں سے اور لوگ پلٹ آتے ہیں اور معافی مانگو تم اللہ سے بے شک اللہ بڑا ہی بخشنے والا نہایت مہربان ہے 
۲۰۰۔۔ پھر جب تم پورے کر چکو اپنے حج کے ارکان تو قیام منیٰ کے دوران اپنے باپ دادوں کے مفاخر و مآثر بیان کرنے کے بجائے تم لوگ یاد کرو اپنے اللہ کو جیسا کہ تم نے یاد کیا کرتے تھے اپنے باپ دادا کے مفاخر کو بلکہ اس سے بھی کہیں بڑھ کر یاد کرو اس وحدہٗ لا شریک کو مگر کچھ لوگ ایسے ہیں جو اپنی کوتاہ نظری سے دنیائے فانی کا ہی سوال کرتے ہیں اور کہتے ہیں کہ اے ہمارے رب ہم کو دنیا میں ہی دے دے جو کچھ دینا ہے ایسوں کو دنیا میں تو اس کی حکمت و مشیت کے مطابق جو کچھ ملنا ہوا مل جائے گا مگر ان کے لئے آخرت میں کوئی حصہ نہیں ہو گا 
۲۰۱۔۔ اور اس کے برعکس کچھ لوگ ایسے ہیں جو کہتے ہیں کہ اے ہمارے رب ہمیں دنیا میں بھی بھلائی عطا فرما اور آخرت میں بھی بھلائی عطا فرما اور ہمیں بچا لے دوزخ کی اس آگ کے عذاب سے 
۲۰۲۔۔ سو ایسوں کے لئے بڑا حصہ ہے ان کی کمائی میں سے اور اللہ بڑا ہی جلد حساب لینے والا ہے 
۲۰۳۔۔ اور یاد کرو تم لوگ اللہ کو گنتی کے ان چند دنوں میں  پھر جس نے جلدی سے کام لیکر دو دنوں میں ہی کوچ کر لیا تو اس پر کوئی گناہ نہیں اور جس نے تاخیر سے کام لیا اس پر بھی کوئی گناہ نہیں ہر ایسے شخص کے لئے جو ڈرتا ہو اپنے رب سے اور ڈرتے رہا کرو تم لوگ اللہ سے اور یقین جانو کہ تمہیں بہرحال اسی کے حضور اکٹھے ہو کر جانا ہے 
۲۰۴۔۔ اور کچھ لوگ ایسے ہیں کہ اچھی لگتی ہیں آپ کو ان کی چکنی چپڑی باتیں دنیاوی زندگی کے بارے میں  اور وہ اپنی نیک نیتی پر گواہ بناتا ہے اللہ کو حالانکہ وہ پرلے درجے کا دشمن ہے حق اور اہل حق کا
۲۰۵۔۔ اور جب وہ پیٹھ پھیرتا ہے تو اس دوڑ دھوپ میں لگ جاتا ہے کہ فساد مچائے زمین میں اور ہلاک و تباہ کر ڈالے کھیتی اور نسل کو اور اللہ جس کو ایسا شخص اپنی نیک نیتی پر گواہ بناتا ہے وہ کبھی پسند نہیں فرماتا فساد کو 
۲۰۶۔۔ اور اس کے تکبر کا عالم یہ ہے کہ جب اس سے کہا جاتا کہ تو ڈر اللہ سے تو آ پکڑتی ہے اس کو اس کی نخوت گناہ کے ساتھ اور وہ مزید بگڑ جاتا ہے سو کافی ہے اس کو جہنم اور بڑا ہی برا ٹھکانا ہے 
۲۰۷۔۔ وہ اور دوسری طرف کچھ لوگ ایسے بھی ہیں جو کہ اللہ کی رضا کی طلب میں اپنی جان عزیز کو بھی بیچ دیتے ہیں اور اللہ بڑا ہی مہربان ہے اپنے بندوں پر 
۲۰۸۔۔ اے لوگوں جو ایمان لائے ہو داخل ہو جاؤ تم اسلام کے حظیرہ قدس میں پورے کے پورے اور خبردار شیطان کی پیروی نہیں کرنا کہ بے شک وہ تمہارا دشمن ہے کھلم کھلا
۲۰۹۔۔ پس اگر تم لوگ پھسل گئے راہ حق و صواب سے ان کھلی نشانیوں کے بعد جو کہ پہنچ چکیں تمہارے پاس تو تم یقین جان لو کہ تمہیں اللہ کی پکڑ سے کوئی ہیں چھڑا سکے گا کہ بے شک اللہ بڑا ہی زبردست نہایت ہی حکمت والا ہے 
۲۱۰۔۔ تو کیا اب یہ لوگ اسی آخری انجام کے منتظر ہیں کہ آ جائے ان کے پاس اللہ بادلوں کے سایہ بانوں میں اور اس کے فرشتے بھی اور تمام کر دیا جائے سارا معاملہ اپنی آخری شکل میں  اور اللہ ہی کی طرف لوٹائے جاتے ہیں سب معاملات
۲۱۱۔۔ پوچھو بنی اسرائیل سے کہ ہم نے کتنی ہی کھلی نشانیاں عطا کیں ان ناشکرے بے انصافوں کو اور جو کوئی اللہ کی نعمت کو بدلے گا بعد اس کے کہ وہ اس کے پاس پہنچ گئی تو اسے اس کا بھگتان بہرحال بھگتنا ہو گا کہ بے شک اللہ بڑا ہی سخت عذاب دینے والا ہے 
۲۱۲۔۔ خوشنما بنا دیا گیا دنیا کی زندگی اور اس کے متاع فانی و زائل کو ان بدنصیب لوگوں کے لئے جو اڑے ہوئے ہیں اپنے کفر و باطل پر  اور وہ مذاق اڑاتے ہیں ان خوش نصیب لوگوں کا جو اپنے سینوں میں ایمان و یقین کا نور رکھتے ہیں حالانکہ جن لوگوں نے تقویٰ و پرہیز گاری کو اپنایا ہو گا وہ قیامت کے اس ابدی فیصلے کے دن ان کافروں سے کہیں بالا و برتر ہوں گے اپنے مراتب و درجات کے اعتبار سے اور اللہ جس کو چاہتا ہے روزی دیتا ہے بغیر کسی حساب کے 
۲۱۳۔۔ سب لوگ شروع شروع میں ایک ہی طریقے پر تھے  پھر ان میں اختلاف پڑنے پر اللہ نے اپنے پیغمبروں کو بھیجا خوشخبری دینے والے اور خبردار کرنے والے بنا کر اور ان کے ساتھ اپنی کتابیں بھی اتاریں حق کے ساتھ تاکہ اس طرح وہ فیصلہ فرمائے لوگوں کے درمیان ان تمام باتوں کے بارے میں جن میں وہ اختلاف میں پڑے ہوئے تھے اور اس میں اختلاف نہیں کیا مگر انہی لوگوں نے جن کو وہ کتاب حق دی گئی تھی اس کے بعد کہ آ چکیں تھیں ان کے پاس حق و ہدایت کی کھلی نشانیاں محض آپس کی ضد کی وجہ سے سو اللہ نے ہدایت سے سرفراز فرما دیا ان لوگوں کو جو ایمان کی روشنی رکھتے تھے اس حق و صواب کے لئے جس کے بارہ میں یہ لوگ اختلاف میں پڑے ہوئے تھے اپنے اذن سے اور اللہ اپنے کمال علم و حکمت کی بناء پر جس کو چاہتا ہے نوازتا ہے ہدایت کے نور سے سیدھے راستے کی طرف 
۲۱۴۔۔ کیا تم لوگوں نے یہ سمجھ رکھا ہے کہ تم لوگ یونہی بغیر کسی محنت و مشقت کے جنت میں داخل ہو جاؤ گے حالانکہ تم پر ابھی تک ان حالات کا گزر نہیں ہوا جو پہنچے ان لوگوں کو جو گزر چکے تم سے پہلے ان پر ایسی ایسی سختیاں آئیں مصیبتیں گزریں اور ان کو اس طرح جھنجھوڑ کر رکھ دیا گیا کہ ان کے پیغمبر اور جو لوگ ان کے ساتھ ایمان لائے تھے چیخ اٹھے کہ کب آئے گی اللہ کی مدد تب ان کو تسلی دی گئی کہ بے شک اللہ کی مدد قریب ہے 
۲۱۵۔۔ پوچھتے ہیں آپ سے اے پیغمبر کہ کیا خرچ کریں تو کہو کہ جو بھی مال تمہیں خرچ کرنا ہو تو وہ حق ہے تمہارے ماں باپ رشتہ داروں یتیموں مسکینوں اور مسافروں کا  اور یاد رکھو اور مطمئن رہو کہ جو بھی کوئی بھلائی تم لوگ صدق و اخلاص سے کرو گے تو اس کا اجرو ثواب تم یقیناً پاؤ گے کہ بے شک اللہ اس کو پوری طرح جانتا ہے 
۲۱۶۔۔ تم لوگوں پر فرض کر دیا گیا اللہ کی راہ میں جہاد کرنا جو کہ تمہیں طبعاً ناگوار ہے لیکن عین ممکن ہے کی ایک چیز تمہیں ناگوار ہو مگر حقیقت میں وہی تمہارے لئے بہتر ہو اور یہ بھی ہو سکتا ہے کہ ایک چیز تمہیں پسند ہو مگر حقیقت کے اعتبار سے وہی تمہارے لئے بری ہو اللہ جانتا ہے سب کچھ اور تم لوگ نہیں جانتے 
۲۱۷۔۔ پوچھتے ہو یہ لوگ آپ سے اے پیغمبر حرمت والے مہینے میں لڑائی کے بارے میں تو ان سے کہو کی اس میں لڑنا بہت برا ہے مگر اللہ کی راہ سے روکنا اور اس کے ساتھ کفر و شرک کا ارتکاب کرنا مسجد حرام کا راستہ خدا پرستوں پر بند کرنا اور جو لوگ مسجد حرام کے حقیقی اہل اور حق دار ہیں ان کو وہاں سے نکالنا اللہ کے نزدیک اس سے بھی کہیں بڑھ کر برا ہے اور فتنہ و فساد تو قتل سے بھی بڑھ کر جرم ہے  اور یہ لوگ تم سے لڑتے ہی رہیں گے اے مسلمانو یہاں تک کے تم کو تمہارے دین سے ہی پھیر دیں اگر ان کا بس چلے  مگر اچھی طرح یاد رکھنا کہ تم میں سے جو بھی خدانخواستہ پھر گیا اپنے دین سے اور اس نے کفر ہی کی حالت میں جان دے دی تو اکارت چلے گئے ایسے لوگوں کے سب اعمال دنیا میں بھی اور آخرت میں بھی اور یہ لوگ یار ہیں دوزخ کے جہاں انہیں ہمیشہ ہمیشہ رہنا ہو گا 
۲۱۸۔۔ اس کے برعکس جو لوگ ایمان لائے سچے دل سے اور انہوں نے ہجرت کی اللہ کی رضا کے اور اپنے دین کی خاطر اور جہاد کیا اللہ کی راہ میں تو یقیناً ایسے لوگ امید رکھ سکتے ہیں اللہ کی رضا و رحمت کی اور اللہ بڑا ہی بخشنے والا نہایت مہربان ہے 
۲۱۹۔۔ پوچھتے ہیں آپ سے اے پیغمبر شراب اور جوئے کے بارے میں تو انہیں بتا دو کہ ان دونوں چیزوں میں بڑا گناہ بھی ہے اور لوگوں کے لئے کچھ فائدے بھی  مگر ان کا گناہ ان کے فائدوں سے کہیں بڑھ کر ہے اور پوچھتے ہیں آپ سے کہ کیا خرچ کریں تو کہو کہ جو زیادہ ہو تمہاری ضرورتوں سے اللہ اسی طرح کھول کر بیان فرماتا ہے تمہارے لیے اپنے احکام تاکہ تم لوگ غور و فکر سے کام لو
۲۲۰۔۔ اپنی دنیا و آخرت کے بارے میں اور پوچھتے ہیں آپ سے یتیموں کے بارے میں  تو کہو کہ ان کے لئے اصلاح والا طریقہ اپنانا ہی بہتر ہے اور اگر تم انہیں کھانے پینے اور رہن سہن میں اپنے ساتھ شریک کر لو تو اس میں بھی کوئی حرج نہیں کہ وہ تمہارے بھائی ہیں دینی اور نسبی اعتبار سے اور اللہ خوب جانتا ہے بگاڑنے والے کو اصلاح کرنے والے سے اور اگر اللہ چاہتا تو تم لوگوں کو سخت مشقت میں ڈال دیتا بے شک اللہ بڑا ہی زبردست نہایت ہی حکمت والا ہے ۔ 
۲۲۱۔۔ اور تم لوگ اے ایمان والو! مشرک عورتوں سے نکاح مت کرو یہاں تک کہ وہ ایمان لے آئیں ور ایک ایماندار باندی ایک مشرق عورت سے بہرحال کہیں بہتر ہے اگرچہ وہ مشرک عورت تم کو اچھی لگتی ہو اور تم اپنی عورتوں کو مشرک مردوں کے نکاح میں مت دو یہاں تک کہ وہ ایمان لے آئیں اور ایک ایماندار غلام ایک کافر و مشرک آزاد شخص سے یقیناً کہیں بہتر ہے اگرچہ وہ کافر مشرک تم کو اچھا لگتا ہو کیونکہ یہ کافر و مشرک لوگ بلاتے ہیں دوزخ کی ہولناک آگ کی طرف جب کہ اللہ بلاتا ہے اپنی رحمت و عنایت کی بناء پر جنت اور بخشش کی طرف اپنے اذن سے اور وہ کھول کر بیان فرماتا ہے اپنے احکام لوگوں کے لیے تاکہ وہ نصیحت حاصل کرے 
۲۲۲۔۔ اور پوچھتے ہیں آپ سے حیض کے بارے میں تو کہو کہ وہ ایک گندگی ہے پس تم لوگ دور رہو اپنی عورتوں کی صحبت سے حیض کی حالت میں اور ان کے قریب بھی نہ جاؤ یہاں تک کہ وہ پاک ہو جائیں  پس جب وہ اچھی طرح سے پاک ہو جائیں تو تم ان کے پاس آؤ جہاں سے اﷲ نے تم کو حکم دیا ہے، (ان کے پاس آنے کا) بے شک اللہ پسند فرماتا ہے ان لوگوں کو جو (ہمیشہ) توبہ کرتے رہتے ہیں، اور وہ ناپسند فرماتا ہے ان لوگوں کو جو پاک صاف رہتے ہیں، 
۲۲۳۔۔  تمہاری بیویاں عظیم الشان کھیتیاں ہیں تمہارے (نفع اور بھلے) کے لئے، پس  اور (ہمیشہ اور ہر حال میں) ڈرتے رہا کرو تم اللہ سے، اور یقین جانو کہ تمہیں بہرحال اس سے ملنا ہے اور خوشخبری سنا دو ایمانداروں کو،
۲۲۴۔۔  اور مت بناؤ تم لوگ اللہ (کے پاک نام) کو آڑ، اپنی قسموں کے لئے، کہ (اس کی نام کی قسم کھا رک تم رک جاؤ اس سے کہ) تم نیکی کرو، پرہیز گاری کو اپناؤ، اور لوگوں کے درمیان صلح کراؤ، اور اللہ (سب کچھ) سنتا جانتا ہے،
۲۲۵۔۔ اللہ تمہارے گرفت نہیں فرماتا تمہاری بے مقصد (و بے ارادہ) قسموں پر، مگر وہ تمہاری گرفت ضرور فرمائے گا، جو تم نے دل کے ارادے سے کھائی ہوں،  اور اللہ ہی بڑا بخشنے والا، نہایت ہی بردبار ہے ۔
۲۲۶۔۔ جو لوگ اپنی بیویوں کے پاس جانے سے قسم کھا بیٹھتے ہیں، ان کے لئے مہلت ہے چار مہینے کی، سو اگر انہوں نے (اس مدت کے اندر) رجوع کر لیا تو (ان کا نکاح باقی، قسم توڑنے کا کفارہ لازم، اور گناہ معاف، کہ) بے شک اللہ بڑا ہی بخشنے ولا نہایت ہی مہربان ہے،
۲۲۷۔۔  اور اگر انہوں نے طلاق ہی کی ٹھان لی، تو (یاد رکھیں کہ یہ مدت گزرتے ہی قطعی طلاق پڑ جائے گی کہ) بے شک اللہ (سب کچھ) سنتا جانتا ہے 
۲۲۸۔۔ اور طلاق یافتہ عورتیں روکے رکھیں اپنے آپ کو تین حیضوں تک،  اور ان کے لئے یہ بات جائز نہیں کہ وہ چھپائیں اس چیز کو جو کہ اللہ نے پیدا فرمائی، ان کے رحموں کے اندر، اگر یہ (سچے دل سے اور صحیح معنوں میں) ایمان اور رکھتی ہیں اللہ پر اور قیامت کے دن پر اور ان مطلقہ عورتوں کے شوہر اس مدت عدت کے دوران ان کو اپنی زوجیت میں واپس لانے کا پورا حق رکھتے ہیں بشرطیکہ طلاق رجعی ہو اگر ان کا ارادہ اصلاح کا  ہو اور عورتوں کے لیے مردوں کے ذمے ویسے ہی حقوق ہیں جیسا کہ ان کے ذمے مردوں کے حقوق ہیں دستور کے مطابق البتہ مردوں کو مرد ہونے کے اعتبار سے ان پر ایک خاص درجہ اور فوقیت حاصل ہے  اور اللہ بڑا ہی زبردست نہایت ہی حکمت والا ہے 
۲۲۹۔۔ طلاق جس کے بعد رجوع ہو سکتا ہے دو ہی مرتبہ ہے  پھر یا تو رجوع کر کے اس دستور کے مطابق روک لیا جائے یا بھلے طریقے کے ساتھ چھوڑ دیا جائے اور تمہارے لئے یہ بات جائز نہیں کہ تم چھوڑنے کہ صورت میں اس مال میں سے کچھ واپس لے لو جو کہ تم نے نکاح کہ بنا پر ان کو دیا تھا مگر یہ کہ ان دونوں کو اس بات کا اندیشہ ہو کہ زوجیت کی بقاء کی صورت میں وہ دونوں اللہ کی حدوں کو قائم نہیں رکھ سکیں گے سو اگر تمہیں یہ اندیشہ ہو کہ واقعی اللہ کی حدوں کو قائم نہیں رکھ سکیں گے تو ان دونوں پر اس بات میں کو یہ گناہ نہیں کہ وہ عورت کچھ مال دے کر اپنی جان چھڑا لے یہ اللہ کی مقرر کی ہوئی حدیں ہیں پس تم ان سے آگے نہیں بڑھنا اور جو بھی کوئی اللہ کی حدوں سے آگے بڑھا تو اس نے یقیناً اپنا ہی نقصان کیا کی ایسے لوگ سراسر ظالم ہیں 
۲۳۰۔۔ پھر اگر اس شخص نے ان دو کے بعد اس کو تیسری طلاق بھی دے دی تو اب وہ عورت اس کے لئے حلال نہ ہو گی یہاں تک کی وہ نکاح کر لے کسی اور خاوند سے پھر وہ شخص اگر اپنی مرضی سے کبھی اس کو طلاق دے دے اور اب ان دونوں پر کوئی گناہ نہیں کی وہ عدت گزرنے پر آپس میں رجوع کر لیں اگر ان دونوں کو اس بات کا گمان غالب ہو کہ وہ قائم رکھ سکیں گے اللہ کی مقرر کردہ حدوں کو اور یہ اللہ کی حدیں ہیں جن کو وہ کھول کر بیان فرماتا ہے ان کو لوگوں کے لئے جو علم رکھتے ہیں 
۲۳۱۔۔ اور جب تم طلاق دے دو اپنی عورتوں کو پھر وہ پہنچ جائیں اپنی عدت کے خاتمے کو تو پھر یا تو تم ان کو روک رکھو اپنے نکاح میں دستور کے مطابق یا انہیں چھوڑ دو بھلے طریقے کے ساتھ اور تم انہیں مت روکو نقصان پہنچانے کی غرض سے کہ اس طرح تم ظلم اور زیادتی کا ارتکاب کرو گے اور جس کسی نے ایسے کیا تو اس نے یقیناً خود اپنی جان ہی پر ظلم کیا  اور مت ٹھہراؤ تم لوگ اللہ کی آیتوں کو کھیل اور تماشہ اور یاد کرو تم اللہ لے اس عظیم الشان احسان کو جو اس نے تم پر فرمایا اور کتاب و حکمت کی اس بے مثل دولت کو جو اس نے تم پر نازل فرمائی وہ تمہیں نصیحت کرتا ہے اس خزانہ علم و حکمت کے ذریعے اور ڈرتے رہا کرو تم لوگ اللہ سے اور یقین جانو کہ اللہ ہر چیز کو پوری طرح جانتا ہے 
۲۳۲۔۔ اور جب تم طلاق دے دو اپنی عورتوں کو پھر وہ پورا کر لیں اپنی عدت کو تو تم ان کو مت روکو اس بات سے کہ وہ نکاح کریں اپنے تجویز کردہ شوہروں سے جب کہ وہ آپس میں نکاح کرنے پر راضی ہو جائیں دستور کے مطابق  اس مضمون کی نصیحت کی جاتی ہے تم میں سے پر اس شخص کو جو ایمان رکھتا ہے اللہ پر اور قیامت کے دن پر یہ تمہارے لئے نہایت پاکیزہ اور بڑی صفائی کی بات ہے اور اللہ پاک سبحانہ، و تعالیٰ جانتا ہے تم نہیں جانتے ۔
۲۳۳۔۔ اور مائیں دودھ پلائیں اپنی اولاد کو پورے دو سال جو پورا کرنا چاہیں دودھ پلانے کی مدت کو  اور باپ جس کے لئے دراصل وہ بچہ جنا گیا ان کے ذمے ہے ان دودھ پلانے والیوں کے کھانے اور کپڑے کا بندوبست کرنا دستور کے مطابق کسی کو تکلیف نہیں دی جاتی مگر اسی قدر جتنا کہ اس کے بس اور اختیار میں ہو سو نہ تو کسی ماں کو تکلیف میں ڈالا جائے اس کے بچے کی بناء پر اور نہ ہی کسی باپ کو تکلیف میں ڈالا جائے اس کے بچے کی وجہ سے اور باپ کے زندہ نہ ہونے کی صورت میں اس کے وارث پر بھی ایسا ہی حق ہے پھر اگر وہ دونوں باہمی رضامندی اور مشورہ سے دو سال کی اس مدت کی تکمیل سے پہلے ہی دودھ چھڑانا چاہیں تو اس میں بھی تم پر کوئی گناہ نہیں  جب کہ تم ادا کر دو وہ معاوضہ جس کا دینا تم نے طے کیا ہو دستور کے مطابق اور ہمیشہ ڈرتے رہا کرو اللہ سے اور یقین جانو کی اللہ پوری طرح دیکھ رہا ہے تمہارے ان کاموں کو جو تم لوگ کر رہے ہو 
۲۳۴۔۔ اور تم میں سے جو وفات پا جائیں اور وہ اپنے پیچھے چھوڑ جائیں بیویاں تو ان بیواؤں کو چاہیے کہ انتظار میں رکھیں اپنے آپ کو چار مہینے اور دس دن پھر جب وہ پورا کر لیں اپنی عدت کی مدت کو تو تم پر کوئی گناہ نہیں ان کے ان کاموں کی بنا پر جو وہ خود کریں اپنی جانوں کے حق میں دستور کے مطابق اور اللہ پوری طرح باخبر ہے تمہارے ان سب کاموں سے جو تم لوگ کرتے ہو
۲۳۵۔۔ اور تم پر اس اشارہ و کنایہ میں بھی کوئی گناہ نہیں جس سے تم نے عدت کے دوران ان عورتوں کی منگنی سے متعلق کام لیا ہو خواہ تم نے اس کو ظاہر کیا ہو یا اسے چھپائے رکھا ہو اپنے دلوں میں اللہ کو خوب معلوم ہے کہ تم عنقریب ہی عدت کے بعد ان کو یاد کرو گے  مگر یاد رکھنا کہ کہیں ان سے خفیہ عہد و پیمان نہ کر لینا مگر یہ کہ تم کہو کوئی بھلی بات دستور کے مطابق اور تم ان سے عقد نکاح کا قصد اور پختہ ارادہ بھی نہ کرنا یہاں تک کہ میعاد نوشت پوری ہو جائے اور یقین جانو کہ اللہ خوب جانتا ہے وہ سب کچھ کو کہ تمہارے دلوں میں ہے  پس تم ہمیشہ اور ہر حال میں ڈرتے رہا کرو اس وحدہٗ لاشریک سے اور یہ بھی یقین جانو اللہ بڑا ہی بخشنے والا ہی بردبار ہے 
۲۳۶۔۔ تم پر اس بات میں بھی کوئی گناہ نہیں کہ تم طلاق دے دو اپنی عورتوں کو قبل اس سے کہ تم نے ان کو ہاتھ لگایا ہو یا ان کے لئے کوئی مہر مقرر کیا ہو اور ایسی صورت میں تم ان کو کچھ سامان دے دیا کرو خوشحال پر اس کی حیثیت کے مطابق اور تنگ دست پر اس کی حیثیت کے مطابق اور تنگ دست پر اس کی حیثیت کے مطابق فائدہ پہنچانا ہے خوش اسلوبی کے ساتھ حق ہے نیکوکاروں کے ذمے،
۲۳۷۔۔ اور اگر تم ان کو طلاق دے دو اس سے کہ تم نے ان کو ہاتھ لگایا ہو جب کہ تم ان کے لئے کوئی مہر مقرر کر چکے تھے تو ایسی صورت میں تم کو اپنے مقرر کردہ مہر کا آدھا حصہ دینا ہو گا مگر یہ عورتیں معاف کر دیں یا وہ شخص معاف کر دے جس کے ہاتھ میں نکاح کی گرہ ہے اور تمہارا معاف کر دینا اے مسلمانو ! تقویٰ و پرہیز گاری کے زیادہ قریب ہے اور آپس کے معاملات میں تم لوگ احسان اور مہربانی کرنے کو نہ بھولو بے شک اللہ پوری طرح دیکھ رہا ہے ان کاموں کو جو تم لوگ کرتے ہو 
۲۳۸۔۔ حفاظت کرو تم لوگ اپنی نمازوں کی اور خاص کر درمیانی نماز کی اور کھڑے رہا کرو تم لوگ اللہ کے حضور عاجزانہ طور پر 
۲۳۹۔۔ پھر اگر تمہیں کبھی دشمن وغیرہ کا خوف ہو تو پیادہ یا سواری پر جیسے بھی ہو سکے نماز پڑھ لیا کرو پھر جب تمہیں امن میسر آ جائے تو یاد کرو تم اللہ کو جیسا کہ اس نے سکھایا ہے تمہیں وہ کچھ جو تم لوگ نہیں جانتے تھے 
۲۴۰۔۔ اور جو لوگ تم میں سے وفات پا جائیں اور وہ اپنے پیچھے بیویاں چھوڑ جائیں تو انہیں چاہیے کہ وہ وصیت کر جائیں اپنی بیویوں کے لئے سال بھر کے نان و نفقہ کی گھر سے نکالے بغیر پھر اگر وہ خود نکل جائیں تو تم پر اے وارثو اس کا کوئی گناہ نہیں جو کچھ کہ وہ خود اپنی جانوں کے بارے میں کریں بھلائی میں سے اور اللہ بڑا ہی زبردست نہایت ہی حکمت والا ہے 
۲۴۱۔۔ اور طلاق والی عورتوں کو کچھ نہ کچھ سامان دینا ہے دستور کے مطابق بطور حق لازم کے پرہیزگاروں کے ذمے 
۲۴۲۔۔ اسی طرح اللہ بیان فرماتا ہے تمہارے بھلے کے لئے اپنے احکام تاکہ لوگ عقل سے کام لو
۲۴۳۔۔ کیا تم نے ان لوگوں کی طرف بنظر غور و فکر نہیں دیکھا جو کہ نکل پڑے تھے اپنے گھروں سے جب کہ وہ ہزاروں کی تعداد میں تھے موت کے ڈر سے تو اللہ نے ان سے اپنے حکم تکوینی کے اعتبار سے فرمایا کہ مر جاؤ تم سب سو وہ مر گئے  پھر اللہ نے ان کو زندہ فرما دیا بے شک اللہ بڑا ہی فضل و کرم والا ہے لوگوں پر مگر اکثر لوگ ایسے ہیں کہ وہ شکر ادا نہیں کرتے 
۲۴۴۔۔ اور لڑو تم اللہ کی راہ میں اے مسلمانو ! اور یقین جانو کہ اللہ سب کچھ سنتا جانتا ہے 
۲۴۵۔۔ کون ہے جو قرض دے اللہ کو اچھا قرض پھر اللہ اس کو بڑھا کر لوٹائے گا اس کے کئی گنا کے اضافوں کے ساتھ اور اللہ ہی اپنی حکمت و مشیت سے تنگی بھی کرتا ہے اور فراخی بھی عطا کرتا ہے اور اسی کی طرف بہرحال لوٹ کر جانا ہے تم سب کو 
۲۴۶۔۔ کیا تم نے غور نہیں کیا بنی اسرائیل کے ایک گروہ کے قصہ کے بارے میں جو کہ حضرت موسیٰ کے ایک زمانہ بعد پیش آیا جب کہ انہوں نے اپنے زمانے کے نبی سے کہا کہ ہمارے لئے ایک بادشاہ مقرر کر دیجئے تاکہ ہم اس کے جھنڈے تلے لڑیں اللہ کی راہ میں تب ان کے نبی نے ان سے فرمایا کہ کہیں ایسا تو نہیں ہو گا کہ تم پر جہاد فرض کر دیا جائے پھر تم نہ لڑو تو انہوں نے کہا کہ یہ کیسے ہو سکتا ہے کہ ہم اللہ کی راہ میں نہ لڑیں جب کہ ہمیں نکال باہر کیا گیا ہے اپنے گھروں سے اور جدا کر دیا گیا اپنے بیٹوں سے مگر اس سب کے باوجود جب ان پر جہاد فرض کر دیا گیا تو وہ سب پھر گئے بجز ان کی ایک تھوڑی سی تعداد کے اور اللہ خوب جانتا ہے ظالموں کو 
۲۴۷۔۔ اور ان کے نبی نے ان سے فرمایا کہ دیکھو بے شک اللہ نے مقرر فرما دیا ہے تمہارے لئے طالوت بادشاہ  تو اس پر ان لوگوں نے اعتراض کرتے ہوئے کہا کہ ان کو ہم پر بادشاہی کیسے مل سکتی ہے جب کہ ہم ان کے مقابلے میں بادشاہی کے زیادہ حقدار ہیں اور ان کو تو مال کی فراخی بھی عطا نہیں فرمائی گئی  ان کے پیغمبر نے ان لوگوں کے ان اعتراضات کے جواب میں فرماتا کہ حقیقت بہرحال یہی ہے کہ اللہ نے اس کو تم پر چن لیا ہے اور دنیاوی مال و دولت کے بجائے ان کو اللہ نے علم اور جسم کی قوتوں میں فراخی اور فراوانی عطا فرمائی ہے اور اللہ اپنی بادشاہی جس کو چاہتا ہے عطا فرماتا ہے اور اللہ بڑا ہی وسعت والا نہایت ہی علم والا ہے 
۲۴۸۔۔ اور ان کے نبی نے ان سے یہ بھی فرمایا کہ ان کی بادشاہی کی نشانی یہ ہو گی کہ تمہارے پاس وہ صندوق واپس آ جائے گا جو تم سے چھین لیا گیا تھا اور جس میں تمہارے لئے سکون قلب کا سامان ہے تمہارے رب کی جانب سے اور کچھ باقی ماندہ اشیاء ان چیزوں میں سے جن کو چھوڑا ہے آل موسیٰ اور آل ہارون نے اٹھا لائیں گے اس کو فرشتے  بے شک اس میں بڑی بھاری نشانی ہے تمہارے لیے اگر تم واقعی ایماندار ہو
۲۴۹۔۔ پھر جب طالوت لشکر لے کر روانہ ہونے لگے تو ان سے کہا کہ دیکھو اللہ کہ طرف سے تمہاری آزمائش ہونے والی ہے ایک نہر کے پانی سے سو یاد رکھو کہ جس نے اس سے پانی پی لیا وہ میرا ساتھی نہیں اور جس نے اس سے چکھا بھی نہ اصل میں وہی میرا ساتھی ہے ہاں جس نے ایک آدھ چلو بھر لیا تو وہ اسے معاف ہے مگر اس سب کے باوجود ان لوگوں نے اس دریا سے سیر ہو کر پانی پیا بجز ان میں کے تھوڑے سے لوگوں کے پھر اس کا نتیجہ  یہ ہوا کہ جب طالوت اور ان کے ساتھ والے اہل ایمان نے اس دریا کو پار کیا تو انہوں نے ہمت ہار کر صاف کہہ دیا کہ ہمارے اندر جالوت اور اس کے لشکروں سے مقابلہ کرنے کی طاقت نہیں  اس پر ان لوگوں نے جو اس بات پر یقین رکھتے تھے کہ انہوں نے بہرحال اللہ سے ملنا ہے ان سے کہا کی دیکھو کتنی ہی بار ایسا ہوا ہے کہ ایک چھوٹی جماعت بڑی جماعت پر غالب آ گئی اللہ کے اذن و حکم سے  پس تم گھبراؤ نہیں اور اللہ ساتھ ہے صبر کرنے والوں کے 
۲۵۰۔۔ اور جب وہ قوت ایمان و یقین سے معمور و سرشار مجاہد میدان کارزار میں نکلے تو انہوں نے ظاہری اسباب و وسائل کے فرق و تفاوت سے صرف نظر کرتے ہوئے اپنے رب کے حضور عرض کیا اے ہمارے رب اپنے خاص کرم اور عنایت سے ہم پر فیضان فرما دے صبر اور استقامت کا ہمیں نواز دے ثابت قدمی کے جوہر سے اور ہماری مدد فرما ان کافر لوگوں کے مقابلے میں 
۲۵۱۔۔ سو اس کے نتیجے میں انہوں نے شکست دے دی ان کافروں کو اللہ کے اذن سے اور قتل کر دیا داؤد نے جالوت کو اور اللہ نے نواز دیا ان کو بادشاہی اور حکمت کی دولت سے اور ان کو سکھا دیا وہ کچھ جو وہ چاہتا تھا اور اگر اللہ اسی طرح لوگوں کو ایک دوسرے کے ذریعے ہٹاتا اور مٹاتا نہ رہتا تو یقیناً زمین بھر جاتی فتنہ و فساد سے مگر اللہ بڑا ہی فضل والا اور مہربان ہے تمام لوگوں پر 
۲۵۲۔۔ یہ اللہ کی آیتیں ہیں جو ہم پڑھ کر سناتے ہیں آپ کو اے پیغمبر حق کے ساتھ اور بے شک آپ رسولوں میں سے ہیں ۔  
۲۵۳۔۔ یہ سب رسول (جن کا ذکر ابھی ہوا) ایسے ہیں کہ ہم نے ان میں سے بعض کو بعض پر فضیلت بخشی، ان میں سے بعض ایسے ہیں جن سے اللہ نے کلام فرمایا، اور بعض ایسے ہیں جن کو اس نے (دوسری حیثیتوں) سے بلند درجے عطا فرمائے، اور ہم نے عیسیٰ بیٹے مریم کو کھلی نشانیاں عطا کی تھیں، اور روح القدس کے ذریعے ان کی تائید (و تقویت) کا سامان کیا تھا اور اگر اللہ چاہتا تو وہ لوگ آپس میں کبھی نہ لڑتے، جو ان (انبیائے کرام صلی اللہ علیہ و سلم) کے بعد آئے، اس کے بعد کہ آ چکیں ان کے پاس کھلی (اور روشن) دلیلیں، مگر یہ لوگ (اس کے باوجود) اختلاف ہی میں پڑے رہے، سو کوئی ان میں سے ایمان لایا اور کوئی اپنے کفر ہی پر اڑا رہا، اور اگر اللہ چاہتا تو یہ لوگ آپس میں کبھی نہ لڑتے، مگر اللہ اپنی (حکمت بے پایاں اور مشیت مطلقہ سے) جو چاہتا ہے کرتا ہے 
۲۵۴۔۔ اے وہ لوگو، جو ایمان لائے ہو تم خرچ کرو (ہماری راہ میں اور ہماری رضا جوئی کیلئے) اس (مال و متاع) میں سے جو ہم نے تم کو بخشا ہے، اس سے پہلے کہ آ پہنچے ایک ایسا ہولناک دن جس میں نہ کوئی خرید و فروخت ممکن ہو گی، اور نہ ہی دوستی کام آ سکے گی، نہ سفارش، اور کافر لوگ ہی (اصل) ظالم ہیں، 
۲۵۵۔۔ اللہ وہ ذات ہے جسکے سوا کوئی معبود (برحق) نہیں، جو ہمیشہ زندہ، اور (ساری کائنات) تھامنے والا ہے، نہ اس کو اونگھ آتی ہے نہ نیند،   اسی کا ہے وہ سب کچھ جو کہ آسمانوں میں ہے، اور وہ سب کچھ جو کہ زمین میں ہے، کون ہے جو اس کی جناب (اقدس و اعلیٰ) میں کوئی سفارش کر سکے، مگر اسی کے اذن سے وہ (پوری طرح) جانتا ہے وہ سب کچھ جو ان (لوگوں) کے سامنے ہے، اور وہ سب کچھ بھی جو کہ ان کے پیچھے ہے،  جب کہ یہ لوگ اس کی معلومات میں سے کسی (معمولی) چیز کے علم کا احاطہ نہیں کر سکتے، مگر جتنا کہ وہ چاہے چھائی ہوئی ہے اس کی کرسی آسمانوں اور زمین (کی اس وسیع و عریض کائنات) پر، اور اس کے لئے کچھ گرانی نہیں ان دونوں کی حفاظت میں، اور وہی ہے سب سے برتر، نہایت ہی عظمت والا
۲۵۶۔۔ کوئی (زور و) زبردستی نہیں دین (کے معاملے) میں، یقیناً رشد (و ہدایت کی روشنی) پوری طرح واضح (ہو کر الگ) ہو چکی ہے گمراہی سے،  سو جو کوئی انکار کرے گا طاغوت کا، اور ایمان لائے گا اللہ پر، تو اس نے تھام لیا ایک ایسا مضبوط سہارا جس نے کبھی ٹوٹنا نہیں،  اور اللہ (جس کا سہارا ایسے شخص نے تھام لیا ہے) بڑا ہی سننے والا ہے، سب کچھ جاننے والا ہے،
۲۵۷۔۔ اللہ کارساز (اور مددگار) ہے ان لوگوں کا جو (سچے دل سے) ایمان لائے، وہ ان کو اندھیروں سے نکال کر لاتا ہے روشنی کی طرف، اور اس کے برعکس جو لوگ اڑے ہوئے ہیں اپنے کفر و باطل پر، ان کے حامی و دوست طاغوت ہیں، جو ان کو (ہدایت و ایمان کے) نور سے نکال کر لے جاتے ہیں (کفرو شرک، اور شکوک شبہات کے گھٹا ٹوپ) اندھیروں کی طرف، ایسے لوگ ساتھی، (اور دوست) ہیں (دوزخ کی اس ہولناک) آگ کے، اور ان (بد بختوں) کو اس میں ہمیشہ رہنا ہو گا، 
۲۵۸۔۔ کیا تم نے غور نہیں کیا اس شخص کے حال پر جس نے جھگڑا کیا ابراہیم سے اس کے رب کے بارہ میں، اس بناء پر کہ اللہ نے اس کو عطا فرما رکھی تھی بادشاہی، جب کہ ابراہیم نے کہا کہ میرا رب وہ ہے جو زندگی بخشتا ہے اور موت دیتا ہے ، تو اس نے (پوری ڈھٹائی سے) کہا کہ میں، بھی زندہ کرتا اور مارتا ہوں، تب ابراہیم نے کہا کہ بے شک اللہ لاتا ہے سورج کو مشرق سے، پس تو اس کو لا دکھا مغرب سے، تو اس پر مبہوت (و ششدر) ہو کر رہ گیا وہ کافر، اور اللہ ہدایت (کے نور) سے نہیں نوازتا ایسے (ضدی اور ہٹ دھرم) کافر لوگوں کو، 
۲۵۹۔۔ یا (تم نے غور نہیں کیا) اس شخص کے بارے میں جس کا گزر ایک ایسی بستی پر ہوا جو گری پڑی تھی اپنی چھتوں پر، تو اس نے کہا کہ اللہ کیونکر زندہ کرے گا اس بستی کو اس کے مر چکنے کے بعد؟ تو اللہ نے اس پر موت طاری کر کے اس کو سو سال تک موت کی ایسی ہی نیند سلا دیا، پھر اس نے اس کو (زندہ کر کے) اٹھایا اور اس سے پوچھا، تم کتنا عرصہ (اس حال) میں پڑے رہے ؟ تو اس نے کہا کہ ایک دن، یا دن کا بھی کچھ حصہ، تو فرمایا (نہیں) بلکہ تم تو پڑے رہے ہو اس حالت میں پورے ایک سو سال (کی طویل مدت)  سو اب دیکھو اپنے کھانے پینے (کے سامان) کی طرف، کہ اس میں کوئی تغیر نہیں آیا، اور دوسری طرف اپنے گدھے کو بھی دیکھ لو (کہ اس کی ہڈیاں بھی بوسیدہ ہو چکی ہیں) اور (ہم نے یہ سب کچھ اس لئے کیا کہ) تاکہ ہم تم کو بنا دیں ایک عظیم الشان نشانی لوگوں کے لئے،  اور (اپنے گدھے کی) ان (بوسیدہ) ہڈیوں کو بھی دیکھو، کہ ہم (اپنی قدرت سے) کس طرح ان کو اٹھا کر جوڑتے ہیں، پھر ان پر ہم گوشت چڑھاتے ہیں، سو (اس طرح) جب حقیقت حال اس شخص کے سامنے پوری طرح واضح ہو گئی، تو اس نے کہا کہ میں (یقین) جانتا ہوں کہ بے شک اللہ ہر چیز پر پوری قدرت رکھتا ہے، 
۲۶۰۔۔ اور (واقعہ بھی یاد کرنے کے لائق ہے کہ) جب ابراہیم نے اپنے رب کے حضور عرض کیا کہ اے میرے رب (اپنے کرم سے) مجھے دکھا دے کہ تو کس طرح زندہ فرمائے گا مردوں کو؟ تو اس پر رب نے ان سے فرمایا کہ تم ایمان نہیں رکھتے ؟ عرض کیا کیوں نہیں، مگر (یہ درخواست اس لئے پیش کی کہ) تاکہ میرا دل (اور زیادہ) مطمئن ہو جائے، ارشاد ہوا۔ اچھا تو تم چار پرندے لے لو، پھر ان کو اپنے سے اچھی (طرح مانوس) کر لو، پھر ان کا ایک ایک جزو ایک ایک پہاڑ پر رکھ دو، پھر ان کو پکارو، وہ چلے آئیں گے تمہارے پاس دوڑتے ہوئے، اور یقین جانو کہ اللہ بڑا ہی زبردست، نہایت ہی حکمت والا ہے، 
۲۶۱۔۔ مثال ان لوگوں کی جو خرچ کرتے ہیں اپنا مال اللہ کی راہ میں، ایسی ہے جیسے ایک دانہ (زمین میں بویا جائے) جو اگائے سات با لیں، ہر بال میں ہوں سو دانے، اور اللہ (اس سے بھی کہیں زیادہ) بڑھا چڑھا کر دیتا ہے جس کے لئے چاہتا ہے، (اس کے صدق و اخلاق کے مطابق) اور اللہ بڑا ہی وسعت والا، نہایت ہی علم والا ہے، 
۲۶۲۔۔ جو لوگ خرچ کرتے ہیں اپنے مال اللہ کی راہ میں، پھر وہ اپنے خرچ کے پیچھے نہ کوئی احسان جتلاتے ہیں، اور نہ دکھ دیتے ہیں، تو ان کیلئے ان کا اجر ہے ان کے رب کے یہاں، نہ ان پر کوئی خوف ہو گا اور نہ ہی وہ غمگین ہوں گے، 
۲۶۳۔۔ بھلی بات (کہہ دینا) اور (کسی ناگواری کی صورت میں) درگزر کر لینا، کہیں بہتر (اور بڑھ کر) ہے ایسے صدقہ (و خیرات) سے، جس کے بعد ستایا جائے، اور اللہ بڑا ہی بے نیاز، نہایت ہی بردبار ہے،
۲۶۴۔۔  اے وہ لوگوں جو ایمان لائے ہو، اکارت (اور ضائع) مت کرو تم لوگ اپنے صدقات (و خیرات) کو، احسان جتلا کر، اور ایذاء پہنچا کر، اس شخص کی طرح جو خرچ کرتا ہے اپنا مال لوگوں کو دکھلاوے کے لئے، اور وہ ایمان نہیں رکھتا اللہ پر، اور قیامت کے دن پر،  سو اس کی مثال ایسے ہے، جیسے کسی چٹان پر کچھ مٹی پڑی ہو، پھر زور کی بارش پڑ کر اس کو بالکل صاف کر دے،  ایسے لوگوں کو اپنی کمائی میں سے کچھ بھی ہاتھ نہ لگ سکے گا، اور اللہ ہدایت (کی دولت) سے نہیں نوازتا ایسے ظالم لوگوں کو، (ان کی اپنی بدنیتی اور سوء اختیار کی بناء پر) 
۲۶۵۔۔ اور (اس کے برعکس) مثال ان لوگوں کی جو خرچ کرتے ہیں اپنے مال اللہ کی رضا (و خوشنودی) کی طلب میں، اور اپنے دلوں کو مضبوطی (و پختگی) کی بناء پر، (سو ان کی مثال ان کے اجر و ثواب کے اعتبار سے ایسے ہے) جیسے کہ ایک باغ ہو جو بلندی پر واقع ہو، کہ اگر اس پر زور کی بارش پڑے تو وہ کئی گنا پھل لائے، اور اگر زور کی بارش نہ ہو تو ہلکی پھوار ہی (اس کے لئے کافی ہو جائے ) اور اللہ پوری طرح دیکھنے والا ہے تمہارے ان کاموں کو جو تم لوگ کرتے ہو،
۲۶۶۔۔ کیا تم میں سے کوئی شخص (اپنے لئے) یہ بات پسند کرے گا کہ اس کے لئے ایک ایسا (عمدہ اور ہرا بھرا) باغ کھجوروں اور انگوروں کا، کہ اس کے نیچے سے بہہ رہی ہوں نہریں، اور اس کے لئے اس میں ہر قسم کے پھل ہوں، اور آ پہنچے اس کو بڑھاپا (اپنی بیماریوں اور کمزوریوں کے ساتھ) اور اس کی ضعیف (و ناتواں) اولاد بھی ہو، ایسے میں آ پہنچے اس باغ کو ایک ایسا بگولہ جس میں آگ ہو، جس سے وہ باغ جل کر (راکھ ہو) جائے، اللہ اسی طرح کھول کر بیان فرماتا ہے تمہارے لئے اپنی آیتوں کو، تاکہ تم لوگ غور و فکر سے کام لو، 
۲۶۷۔۔ اے وہ لوگوں جو ایمان لائے ہو، خرچ کرو تم (اللہ کی راہ میں) ان پاکیزہ چیزوں میں سے بھی جو تم نے کمائی ہیں اور ان میں سے بھی جو ہم نے (اپنی رحمت و عنایت سے) تمہارے لئے نکالی ہیں زمین سے  اور ان میں سے ایسی ردی (اور بیکار) چیزوں کو (اللہ کی راہ) خرچ کرنے کو مت چھانٹو (جن کو تمہیں خود لینا گوارہ نہ ہو) مگر یہ کہ تم اس میں چشم پوشی سے کام لو اور یقین جانو کہ اللہ بڑا ہی بے نیاز، نہایت ہی خوبیوں والا ہے 
۲۶۸۔۔ شیطان تم کو ڈراتا دھمکاتا ہے فقر (و محتاجی کے خوف) سے اور وہ سکھاتا ہے تم لوگوں کو (بے ہودگی و) بے حیائی  جب کہ اللہ تم سی وعدہ فرماتا ہے اپنی طرف سی عظیم الشان بخشش اور مہربانی کا، اور اللہ بڑا ہی وسعت والا نہایت ہی علم والا ہے 
۲۶۹۔۔ وہ حکمت عطا فرماتا ہے جس کو چاہتا ہے اور جس کو حکمت (کی دولت) مل گئی، اس کو یقیناً بہت بڑی بھلائی مل گئی  اور نصیحت قبول نہیں کرتے مگر وہی لوگ جو عقل خالص رکھتے ہیں 
۲۷۰۔۔ اور (یاد رکھو کہ) جو بھی کوئی خرچہ تم لوگ کرتے ہو اور جو بھی کوئی نذر تم مانتے ہو، تو (یقیناً اس کا پھل تمہیں ملے گا کہ) بے شک اللہ اس کو پوری طرح جانتا ہے، اور (یاد رکھو کہ) ظالموں کے لئے کوئی مددگار نہیں،
۲۷۱۔۔  اگر تم اپنے صدقات ظاہر کر کے دو تو یہ بھی ایک اچھی بات ہے، اور اگر تم ان کو پوشیدہ رکھو اور محتاجوں کو دے دو، تو یہ تمہارے لئے اور بھی زیادہ اچھا ہے، اور (اس طرح ان صدقات و خیرات کی بنا پر) اللہ مٹا دے گا تم سے تمہارے کچھ گناہ، اور اللہ پوری طرح باخبر ہے تمہارے ان کاموں سے جو تم لوگ کرتے ہو،
۲۷۲۔۔ آپ کے ذمے (اے پیغمبر صلی اللہ علیہ و سلم!) یہ بات نہیں ہے کہ آپ ان کو راہ راست پر لے آئیں، بلکہ اللہ (ہی کی یہ شان ہے کہ وہ) جس کو چاہے راہ راست پر لے آئے، اور (یاد رکھو اے مسلمانو! کہ) تم جو بھی کچھ خرچ کرو گے وہ تمہارے اپنے ہی بھلے کے لئے ہے،  اور تم جو بھی کچھ خرچ کرتے ہو (وہ خرچ نہیں کرتے) مگر اللہ کی رضا (اور اس کی خوشنودی) کے لیے، اور جو بھی کوئی مال تم لوگ (اس راہ میں) خرچ کرو گے، اس کا پورا بدلہ (اور اجر و صلہ) تم کو دیا جائے گا، اور تمہاری کوئی بھی (اور کسی بھی طرح کی) حق تلفی نہ ہو گی، 
۲۷۳۔۔ (یہ صدقات و خیرات دراصل) حق ہیں ان محتاج (اور ضرورت مند) لوگوں کا، جن کو پابند کر دیا گیا ہو اللہ کی راہ میں، (جس کے باعث) وہ لوگ (کسب معاش کے لئے) زمین میں چل پھر نہیں سکتے  ۔ نادان شخص ان کو غنی (اور مالدار) سمجھتا ہے ان کی خود داری کی بنا پر، تم ان کو (اور ان کی اندرونی کیفیت کو) پہچان سکتے ہو ان کے چہروں مہروں کے ذریعے، وہ لوگوں سے لگ لپٹ کر نہیں مانگتے، اور (یاد رکھو تم اے مسلمانو! کہ) جو بھی کچھ تم خرچ کرو گے تو (وہ یقیناً ضائع نہیں ہو جائے گا کہ) بے شک اللہ اس کو پوری طرح جانتا ہے، 
۲۷۴۔۔ جو لوگ خرچ کرتے ہیں اپنے مال رات (کے اندھیرے) میں بھی، اور دن (کے اجالے) میں بھی، پوشیدہ بھی، اور ظاہری طور پر بھی تو ان کے لئے ان کا اجر ہے ان کے رب کے یہاں، نہ ان پر کوئی خوف ہو گا اور نہ وہ غمگین ہوں گے،
۲۷۵۔۔ (اس کے برعکس) جو لوگ سود کھاتے ہیں (ان کا حال کل قیامت کے روز یہ ہو گا کہ) وہ کھڑے نہیں ہو سکیں گے مگر اس شخص کی طرح جس کو حواس باختہ کر دیا ہو شیطان نے چھو کر، یہ اس وجہ سے ہو گا کہ ان لوگوں نے (حب دنیا کے خبط میں پڑ کر بے باکانہ) کہا کہ سوداگری بھی تو سود ہی کی طرح ہے، حالانکہ سوداگری کو اللہ نے حلال کیا ہے اور سود کو حرام، پس جس شخص کے پاس آ گئی نصیحت اس کے رب کی جانب سے، اور وہ رک گیا (حرام خوری سے) تو اس کے لئے ہے جو کچھ کہ وہ اس سے پہلے لے چکا، اور اس (کے باطن) کا معاملہ اللہ ہی کے حوالے ہے، مگر جو اس کے لئے ہے جو کچھ کہ وہ اس سے پہلے لے چکا، اور اس (کے باطن) کا معاملہ اللہ ہی کے حوالے ہے، مگر جو اس کے بعد بھی لوٹا (سود خوری کی طرف) تو ایسے لوگ یار ہیں دوزخ کے، جس میں ان کو ہمیشہ رہنا ہو گا، 
۲۷۶۔۔ اللہ مٹاتا ہے سود کو، اور بڑھاتا ہے صدقات کو، اور اللہ پسند نہیں کرتا کسی بھی ناشکرے بدکار کو،
۲۷۷۔۔ بے شک جو لوگ ایمان لائے (صدق دل سے) اور انہوں نے کام بھی نیک کئے، اور نماز قائم کی اور زکوٰۃ ادا کی تو ان کیلئے ان کا اجر ہے ان کے رب کے یہاں، نہ ان پر کوئی خوف (و اندیشہ) ہو گا، اور نہ ہی وہ غمگین ہوں گے،
۲۷۸۔۔ اے وہ لوگو، جو ایمان لائے ہو، ڈرو تم اللہ سے، اور چھوڑ دو تم لوگ اس کو جو کچھ کہ باقی رہ گیا ہے سود میں سے، اگر (واقعی) تم لوگ ایماندار ہو، 
۲۷۹۔۔ پس اگر تم نے ایسے نہ کیا تو تمہارے لئے ہیں تمہارے اصل مال، نہ تم (کسی پر) ظلم (و زیادتی) کرو، نہ تم پر کوئی ظلم (و زیادتی) کی جائے، 
۲۸۰۔۔ اور اگر وہ شخص (یعنی تمہارا قرض دار) تنگ دست ہو تو تم اس کو مہلت دو (اس کی کشائش و) فراخ دستی تک، اور اگر تم (اس کو بالکل ہی) معاف کر دو، تو یہ تمہارے لئے اور بھی زیادہ بہتر ہے اگر تم جانتے ہو
۲۸۱۔۔ اور ڈرو تم اس عظیم الشان (اور ہولناک) دن سے جس میں تم سب کو بہرحال لوٹ کر جانا ہے اللہ کے پاس،  پھر وہاں پورا بدلہ ملے گا ہر شخص کو اس کی زندگی بھر کی کمائی کا، اور ان پر کوئی ظلم نہیں ہو گا، 
۲۸۲۔۔ اے وہ لوگو، جو ایمان لائے ہو، جب تم آپس میں (قرض و ادھار کا) کوئی لین دین کرو کسی مقررہ مدت تک، تو اس کو تم لکھ لیا کرو، اور تمہارے درمیان (ایسی دستاویز) لکھنے والا شخص عدل (و انصاف) کے ساتھ لکھے، اور لکھنے والا لکھنے سے انکار نہ کرے، جیسا کہ اللہ نے اس کو سکھایا ہے سو وہ لکھے، اور (اس دستاویز و وثیقہ کا) املاء وہ شخص کرائے جس کے ذمے حق ہے، اور اس کو چاہیے کہ وہ ڈرتا رہے اللہ سے، جو کہ اس کا رب ہے، اور اس میں وہ کوئی کمی (بیشی) نہ کرے ۔ پھر اگر وہ شخص کہ جس کے ذمے حق ہے، بے سمجھ، یا کمزور ہو، یا وہ (کسی عذر کی بناء پر) املاء نہ کرا سکتا ہو، تو اس کا مختار (و کار گزار) املاء کرائے، عدل (و انصاف) کے ساتھ، اور (اس پر) تم دو گواہ رکھ لیا کرو اپنے مردوں میں سے،   پھر اگر دو مرد نہ مل سکیں تو ایک مرد اور دو عورتیں ہی کافی ہیں، ان لوگوں میں سے جن کو تم پسند کرو گواہی کے لئے، (اور ایک مرد کی جگہ دو عورتوں کو اس لئے تجویز کیا گیا کہ) تاکہ اگر ان میں سے ایک بھول جائے تو دوسری اس کو یاد دلا دے، اور گواہ انکار کریں، (نہ گواہ بننے سے، اور نہ گواہی کی ادائیگی سے) جب کہ ان کو بلایا جائے (اس غرض کے لئے)  اور تم لوگ اکتایا نہ کرو لکھنے سے، خواہ وہ معاملہ چھوٹا یا بڑا، اس کی میعاد تک، یہ طریقہ اللہ کے نزدیک زیادہ قائم رکھنے والا ہے انصاف کو، اور زیادہ سیدھا (اور درست) رکھنے والا ہے گواہی کو، اور زیادہ نزدیک ہے اس بات کے کہ تم لوگ (باہمی معاملات میں) شک میں نہ پڑو، مگر یہ کہ نقدا نقدی کا کوئی ایسا سودا ہو، جو تم (دست بدست) آپس میں کرتے ہو، تو نہ اس کے نہ لکھنے میں کوئی حرج نہیں، اور تم گواہ مقرر کر لیا کرو جب تم باہم خریدو فروخت کا کوئی معاملہ کرو، اور کسی طرح کا نقصان نہ پہنچایا جائے، نہ لکھنے میں کوئی حرج نہیں، اور تم گواہ مقرر کر لیا کرو جب تم باہم خرید و فروخت کا کوئی معاملہ کرو، اور کسی طرح کا نقصان نہ پہنچایا جائے، نہ لکھنے والے کو اور نہ گواہی دینے والے کو، اور اگر تم لوگ ایسا کرو گے تو یقیناً (تم گناہ کا ارتکاب کرو گے، کہ) یہ تمہارے لئے اللہ کی اطاعت سے نکلنا ہو گا، اور (ہمیشہ اور ہر حال میں) ڈرتے رہا کرو تم اللہ سے، اور اللہ تم کو سکھاتا ہے (وہ کچھ جس میں تمہاری دنیا و آخرت کی بھلائی ہے) اور اللہ ہر شے کو جاننے والا ہے 
۲۸۳۔۔ اور اگر تم (کہیں) سفر پر ہوا کرو اور تمہیں (تحریر معاملہ کے لئے) کوئی کاتب نہ مل سکے، تو کوئی ایسی چیز رہن میں رکھ دیا کرو جو کہ اس کے قبضے میں دے دی جائے،   اور اگر تمہیں آپس میں ایک دوسرے پر اعتبار ہے (جس کے باعث رہن رکھنے کی ضرورت ہی پیش نہ آئے) تو اس آدمی کو کہ جس پر اعتبار کیا گیا ہے چاہیے کہ وہ (ٹھیک ٹھیک اور پورا پورا) ادا کر دے اپنی امانت کو، اور وہ ڈرتا رہے اللہ سے جو کہ اس کا رب ہے، اور تم مت چھپاؤ گواہی کو، اور (یاد رکھو کہ) جس نے چھپایا اس کو، تو بے شک گناہ گار ہے اس کا دل، اور اللہ پوری طرح جانتا ہے ان سب کاموں کو جو تم لوگ کرتے ہو،
۲۸۴۔۔ اللہ ہی کا ہے وہ سب کچھ جو آسمانوں میں ہے، اور وہ سب کچھ بھی جو زمین میں ہے، اور اگر تم لوگ ظاہر کرو اس کو جو کہ تمہارے دلوں کے اندر ہے، یا اسے پوشیدہ رکھو، اللہ بہرحال تم سے اس کا حساب لے گا، مگر جس کو چاہے گا بخش دے گا اور جس کو چاہے گا عذاب دے گا، اور اللہ ہر چیز پر پوری قدرت رکھتا ہے،
۲۸۵۔۔ ایمان لائے رسول صلی اللہ علیہ و سلم اس (ہدایت) پر جو کہ اتاری گئی ان کی طرف، ان کے رب کی جانب سے، اور سارے مسلمان بھی، (یعنی وہ) سب بھی ایمان لائے اللہ پر، اس کے فرشتوں پر، اس کی کتابوں پر، اور اس کے رسولوں پر، (اس بنیاد پر کہ) ہم اس کے رسولوں میں کسی بھی طرح کی کوئی تفریق نہیں کرتے، اور وہ کہتے ہیں کہ ہم نے سن لیا (اپنے رب کے اوامر و ارشادات کو) اور مان لیا (صدق دل سے اس کے فرامین کو) ہم تیری بخشش چاہتے ہیں اے ہمارے رب، اور تیری ہی طرف لوٹ کر جانا ہے (سب کو )
۲۸۶۔۔ اللہ کسی کو تکلیف نہیں دیتا مگر اس کی (طاقت و) گنجائش کے مطابق، ہر شخص کو پھل ملے گا اس کی اس نیکی کا جو اس نے کمائی، اور اسی پر پڑے گا وبال اس کی اس برائی کا جو اس نے سمیٹی، (ایمان والو! اپنی تقصیرات کو پیش نظر رکھ کر اس طرح دعا مانگا کرو کہ) اے ہمارے رب، ہماری گرفت نہیں فرمانا اس بھول یا چوک پر، جو ہم سے سرزد ہو جائے، اے ہمارے رب، ہم پر ایسا بھاری بوجھ نہیں ڈالنا، جیسا کہ تو نے ان لوگوں پر ڈالا ہے جو گزر چکے ہیں ہم سے پہلے (ان کے تمرد اور سرکشی کی بناء پر)  اے ہمارے رب ہم سے بوجھ نہیں اٹھوانا جن (کے اٹھانے) کی ہمیں طاقت نہیں، ہمیں معاف فرما دے، ہماری بخشش فرما دے، اور ہم پر رحم فرما، کہ تو ہی ہے ہمارا مالک (اور کارساز) پس مدد فرما ہماری کافر لوگوں کے مقابلے میں، 
تفسیر
۲۔۔ یعنی اس میں کسی شک و شبہ کی کوئی گنجائش نہیں، پس اگر کوئی اپنے زیغ طبع اور عناد و ہٹ دھرمی کی وجہ سے اس میں شک کرے، تو علیحدہ بات ہے۔ ورنہ حق اور حقیقت یہی ہے کہ اس کتابِ حکیم کی صداقت و حقانیت اور اس کے منجانب اللہ ہونے میں کسی شک و شبہ کی کوئی گنجائش نہیں۔
      ۲۔ یعنی یہاں پر ہادی نہیں ہُدًی فرمایا گیا ہے جو کہ مصدر ہے جس کا اطلاق زیْدَ عَدْلُ کی طرح مبالغے کے لئے ہوتا ہے، اسی مفہوم کے اظہار کے لئے ہم نے اس کا ترجمہ سراسر ہدایت سے کیا ہے، والحمد للہ، سو اس کتاب حکیم کو جس پہلو اور جس نقطہ نگاہ سے بھی دیکھا جائے، یہ ہدایت و راہنمائی ہی سے نوازے گی، لیکن یہ ہدایت انہی لوگوں کو نصیب ہو سکتی ہے اور انہی کو نصیب ہوتی ہے جو صدقِ دل سے اس کی طرف رجوع کریں۔ اور اس سے ہدایت و راہنمائی لینا چاہیں، اسی لئے ارشاد فرمایا گیا کہ یہ سراسر ہدایت و راہنمائی ہے ان پرہیزگاروں کے لئے جن کی یہ اور یہ صفات ہوں۔ اور یہ ایک طبعی اور فطری بات ہے کیونکہ ڈاکٹر کی دوائی سے فائدہ اسی کو ہو سکتا ہے جو اس کی طرف رجوع کرے۔ اور اس کی دوائی کو اس کی ہدایت کے مطابق استعمال کرے، ورنہ اس کے لئے ظاہر ہے کہ محرومی ہی ہے۔ العیاذ باللہ جل وعلا۔
۳۔۔ سو نماز قائم کرنا، اور اللہ کے دیئے بخشے میں سے اللہ کی راہ میں خرچ کرنا، دین حنیف کے مطالب عظیمۃ میں سے دو اہم عظیم الشان اور بنیادی مطلب ہیں، نماز قائم کرنے سے انسان کا تعلق اس کے خالق و مالک سے صحیح طور پر استوار ہوتا ہے۔ اور اس کے نور باطن میں اضافہ ہوتا اور اس کو قوت ملتی ہے، اور انفاق فی سبیل اللہ سے ایک طرف تو اس کا دل دنیا کی محبت سے پاک ہوتا ہے، دوسری طرف اس سے اس کا تعلق خلق خدا سے صحیح بنیادوں پر قائم ہوتا ہے۔ اور تیسری طرف اس سے اس کے مال میں پاکیزگی آتی ہے اور اس کو خیر و برکت نصیب ہوتی ہے، اور چوتھی طرف اس سے معاشرے کی بہتری ہوتی ہے سو نماز اور زکوٰۃ اسلام کے بنیادی ارکان میں سے دو اہم رکن ہیں انفاق فی سبیل اللہ کی اہم شرائط اور اس سلسلے میں دوسرے اہم امور کے بارے میں ہماری تفسیر عمدۃ البیان، کی طرف رجوع کریں۔ جہاں ہم نے اس بارے کافی تفصیل سے لکھا ہے۔ والحمد للہ جل وعلا
۴۔۔ سو عقیدہ آخرت ایک اہم اور انقلاب آفریں بنیادی عقیدہ ہے۔ اس کے بغیر انسان ایک لایعنی، بے مقصد، اور لا اُ بالی مخلوق بن کر رہ جاتا ہے، والعیاذ باللہ، اور اس کی زندگی عَبَث و بیکار ہو کر رہ جاتی ہے۔ اور وہ ایسے ہولناک خسارے میں مبتلا ہو جاتا ہے جس کی پھر تلافی بھی ممکن نہیں رہتی۔ اور اس کے نتیجے میں وہ خود اپنے لئے بھی عذاب بن جاتا ہے۔ اور دوسروں کے لئے بھی، اسی لئے دوسرے مقام پر ارشاد فرمایا گیا وَاِنَّ الَّذِیْنَ لَا یُؤْمِنُوْنَ بِالْاٰخِرَۃِ عَنِ الصِّرَاطِ لَنَاکِبُوْنَ (المومنون۔۷۴) یعنی جو لوگ آخرت پر ایمان نہیں رکھتے وہ قطعی اور یقینی طور پر سیدھی راہ سے بھٹکے ہوئے ہیں، اور ظاہر ہے کہ جب وہ سیدھی راہ سے بھٹک گئے تو پھر ان کا سارا نظام حیات ہی غلط ہو گیا۔ والعیاذ باللہ العظیم من کل زیغ و ضلال، وسوءٍ و انحراف، اللہ تعالیٰ ہمیشہ اور ہر حال میں اپنی مرضیات پر چلنا نصیب فرمائے، اور راہ حق و ہدایت پر ثابت و مستقیم رہنے کی توفیق بخشے۔ آمین ثم آمین
۵۔۔  سو یہی لوگ یعنی جن کے عقیدے بھی صحیح ہیں، اور ان کے عمل بھی درست ہیں، یہی ہیں فلاح یعنی اصل اور حقیقی کامیابی سے سرفراز ہونے والے کہ اس سے ان کو اس دنیا میں بھی حیاتِ طیبہ (پاکیزہ زندگی) نصیب ہوتی ہے، اور آخرت میں بھی ان کو ابدی سعادت اور کامیابی سے سرفرازی نصیب ہو گی۔ جیسا کہ دوسرے مقام پر اس کی اس طرح تصریح فرمائی گئی ہے کہ جس نے نیک عمل کیا، خواہ وہ کوئی مرد ہو یا عورت بشرطیکہ وہ مومن ہو، تو اس کو ہم دنیا میں بھی ایک عمدہ اور پاکیزہ زندگی سے نوازیں گے۔ اور ان کو آخرت میں ان کا اجر ان کے اعمال کے بہترین پیمانے پر دیں گے۔ (النحل۔٩۷) سو مدارِ نجات انسان کا اپنا ایمان و عمل، اور عقیدہ و کردار ہے نہ کہ حسب و نسب وغیرہ کے وہ مصنوعی فوارق و امتیازات، جو لوگوں نے اپنی طرف سے، اور از خود اپنے طور پر گھڑ رکھے ہیں۔ اور جیسا کہ بہت سے ابنائے دنیا اور بر خود غلط قسم کے لوگوں نے سمجھ رکھا ہے، سو یہ سب کچھ دھوکے سامان، اور ابلیسی جال ہیں والعیاذ باللہ العظیم۔
۶۔۔  سو عناد اور ہٹ دھرمی کا کوئی علاج نہیں اور یہ چیز محرومی کی جڑ بنیاد ہے۔ والعیاذُ باللہ، کَفَرُوْا کا جو ترجمہ ہم نے کیا۔ یعنی جو لوگ اڑ گئے اپنے کفر و باطل پر، تو اس پر اس طرح کا کوئی اعتراض وارد نہیں ہو سکتا جو کہ اس کے عمومی ظاہری ترجمے پر وارد ہوتا ہے۔ اور جس کے جواب کے لئے حضرات علماء کرام کو لمبی جوڑی بحثیں کرنی پڑتی ہیں، سو ہمارے اس ترجمے پر نہ ایسا کوئی اعتراض وارد ہو سکتا ہے اور نہ اس کے جواب کی ضرورت ہی پیش آ سکتی ہے، و الحمد للہ جل وعلا بکل حال،
۸۔۔  سو ایمان صرف زبانی کلامی دعووں کا نام نہیں بلکہ اس کے لئے تصدیق قلبی کا پایا جانا ضروری ہے، اور زبانی کلامی دعووں سے عام لوگوں کو اگرچہ دھوکہ دیا جا سکتا ہے، لیکن اللہ تعالیٰ کے یہاں پہ دھوکہ نہیں چل سکتا کہ وہ دلوں کے بھیدوں کو جاننے والا ہے۔ سبحانہ و تعالیٰ
۱۰۔۔  سو اس سے جھوٹ کی قباحت و  شناعت کا اندازہ کیا جا سکتا ہے کہ اسی کو یہاں پر ان لوگوں کے عذاب کا سبب اور باعث قرار دیا گیا ہے سو جھوٹ بیماریوں اور جہالت و فساد کی بنیاد ہے۔ اسی لیے صحیح حدیث میں ارشاد فرمایا گیا کہ مومن اور تو سب کچھ ہو سکتا ہے مگر جھوٹا نہیں ہو سکتا۔ سو جھوٹ اور ایمان یکجا نہیں ہو سکتے۔ چنانچہ حضور سے جب پوچھا گیا کہ کیا مومن بزدل ہو سکتا ہے؟ تو آپ صلی اللہ علیہ و سلم نے فرمایا ہاں، اور جب پوچھا گیا کہ کیا مومن بخیل ہو سکتا ہے؟ تو فرمایا ہاں، لیکن جب پوچھا گیا کہ کیا مومن جھوٹا ہو سکتا ہے؟ تو ارشاد فرمایا نہیں، یعنی نہیں مومن جھوٹا نہیں ہو سکتا، لیکن افسوس کہ جھوٹ کی جس لعنت کو دین و ایمان اور اس کے تقاضوں کے خلاف قرار دیا گیا وہ آج نہ صرف یہ کہ مسلم معاشرے کے اندر موجود ہے بلکہ اس کا کاروبار زوروں پر ہے، اور یہاں تک کہ کتنے ہی بدبخت ایسے ہیں جو اس کو سیاست اور اس کا لازمہ قرار دیتے ہیں، والعیاذ باللہ جل وعلا، والیہ المشتکیٰ وہو المستعان
۱۳۔۔   سو یہاں پر اَلَا کے حرفِ تنبیہ و تحضیض اور اَدَواتِ حَصْر و قَصْر کے ساتھ تاکیدی انداز و اسلوب میں ارشاد فرمایا گیا کہ احمق اور بیوقوف دراصل یہی لوگ ہیں مگر یہ جانتے نہیں، سو اس سے یہ اہم اور بنیادی حقیقت واضح ہو جاتی ہے کہ حق والوں کو بیوقوف کہنے اور ماننے والے خود ہی احمق اور پرلے درجے کے محروم اور بیوقوف ہوتے ہیں مگر ان کو اس کا علم و شعوری نہیں ہوتا۔ والعیاذ باللہ العظیم اللہ تعالیٰ ہمیشہ ہر حال میں، اور ہر اعتبار سے اپنی حفاظت و پناہ میں رکھے، اور نفس و شیطان کے ہر مکر و فریب، اور ہر قسم کے زیغ و ضلال سے محفوظ رکھے، آمین ثم آمین
۱۴۔۔  سو اس سے منافقوں کی دو رُخی منافقانہ پالیسی کو بیان فرمایا گیا ہے۔ کہ ایسے لوگ جب اہل ایمان سے ملتے ہیں تو ایک منہ سے ملتے ہیں، اور کچھ اور کہتے ہیں، لیکن جب یہ اپنے بڑوں اور کھڑپنچوں سے ملتے ہیں تو بالکل دوسرے منہ سے ملتے، اور اپنی پہلی باتوں کے برعکس دوسری باتیں کرتے ہیں۔ یہاں پر ان کے ان بڑوں اور کھڑپنچوں کے لئے شیاطین کا لفظ استعمال فرمایا گیا ہے، جس سے یہ حقیقت واضح ہو جاتی ہے کہ ایسے لوگ جو دوسروں کو راہِ حق و ہدایت سے موڑنے اور پھسلانے کی کوشش کرتے ہیں وہ دراصل شیطان ہوتے ہیں اگرچہ وہ انسانی شکل میں ہوں۔ اسی لئے دوسرے مقام پر ارشاد فرمایا گیا شیاطین الانس والجن، نیز فرمایا گیا مِنَ الجِنَّۃِ وَالنَّاسِ، جس سے یہ حقیقت واضح ہو جاتی ہے کہ شیطان جنوں میں سے بھی ہوتے ہیں اور انسانوں میں سے بھی، اس لئے کہا گیا اے بسا ابلیس کہ آدم روہست، یعنی بہت سے ابلیس ایسے ہوتے ہیں جو انسانی شکل میں ہوتے ہیں، اللہ تعالیٰ ہر قسم کے شیاطین سے اپنی حفاظت و پناہ میں رکھے۔ خواہ وہ جنوں میں سے ہوں، یا انسانوں میں سے، آمین ثم آمین۔
۱۵۔۔  سو یہ ایسے منافقوں کے لئے ایک نقد سزا ہے جو ان کے کفر و نفاق کے نتیجے میں ان کو برابر ملتی رہتی ہے، یہ ایسے لوگ نورِ ایمان و یقین کی دولت سے محروم ہو کر کفر و نفاق کے اندھیروں میں بھٹکتے رہتے ہیں، سکونِ قلب کی دولت سے محروم، تذبذب کی کیفیت سے دو چار، اپنے انجام سے بے خبر و لا پرواہ اور اپنی اس محرومی اور نقصان کے احساس و شعور اور علم و ادراک سے بھی عاری اور بے خبر ہوتے ہیں سو ایمان و یقین کی دولت سے محرومی ہر چیز سے محرومی ہے، والعیاذ باللہ العظیم۔
۱۷۔۔  سو حضرتِ حق جَلَّ مَجْدُہ، نے ایک طرف تو اپنی فیاضیوں سے ان لوگوں کو اس نور فطرت سے نوازا، جو وہ اپنے کرم بے پایاں سے ہر بچے کی فطرت میں ودیعت فرماتا ہے۔ جیسا کہ صحیح حدیث میں اس کی تصریح فرمائی گئی ہے، اور پھر کرم بالائے کرم کے طور پر اس نے ان کو اپنے پیغمبر کے ذریعے نور وحی سے نوازنے اور سر فراز فرمانے کا انتظام و اہتمام فرمایا، جس کو اپنا کر یہ نور علی نور کا مصداق بن سکتے تھے، اور دنیا و آخرت کی سعادت و سرخروئی سے سرفراز ہو سکتے تھے، مگر انہوں نے اس کے برعکس اعراض و انکار سے کام لیکر گھٹا ٹوپ اندھیروں کو اپنایا۔ اور خسارے پر خسارے میں مبتلا ہوئے۔ اور یہ ایسا ہولناک خسارہ ہے جس جیسا دوسرا کوئی خسارہ نہیں ہو سکتا۔ مگر ان کی بدبختی اور محرومی کا عالم یہ ہے کہ ان کو اس شعور کا احساس بھی نہیں، والعیاذ باللہ العظیم
۱۸۔۔  سو کان آنکھ اور زبان کے جن عظیم الشان قوائے علم و ادراک سے قدرت نے اپنی فیاضیوں سے ان کو نوازا تھا۔ تاکہ ان سے صحیح طور پر کام لیکر یہ نور حق و ہدایت سے سرفراز ہوں۔ اور اپنے لئے سعادت دارین سے سرفرازی کا سامان کریں۔ ان کو انہوں نے ماؤف کر دیا۔ اور ایسا کہ ان کو دولت حق سے سرفرازی کے قابل ہی نہیں چھوڑا، بلکہ یہ سماع حق اور قبول حق کی صلاحیتوں ہی سے محروم ہو گئے اور اندھے بہرے اور گونگے بن کر رہ گئے، تو ایسے میں یہ حق کی طرف کیسے لوٹ سکتے ہیں، سو یہ خساروں کا خسارہ ہے، والعیاذ باللہ العظیم۔
۱۹۔۔   سو کافر لوگ اللہ تعالیٰ کے احاطہ میں ہیں، یعنی اس کے علم اور قدرت کے اعتبار سے، پس یہ نہ اس کے احاطہ علم سے باہر ہو سکتے ہیں اور نہ اس کے دائرہ قدرت سے نکل سکتے ہیں، اس لئے یہ اپنے کئے کرائے کا بھگتان بہرحال بھگت کر رہیں گے اس سے کبھی بچ نہیں سکتے، پس ایسوں کو اپنے بارے میں خود دیکھ اور سوچ لینا چاہئے۔ اور جو ڈھیل اور مہلت قدرت نے انکو اپنی رحمت و عنایت سے دے رکھی ہے، اس سے یہ کبھی دھوکے میں نہ پڑیں، کہ اس نے بہرحال ختم ہو جانا ہے،
۲۱۔۔  اور جب خلق و ایجاد کی اس صفت میں اس کا کوئی شریک و سہیم نہیں، تو پھر اس کی عبادت و بندگی میں کوئی اس کا شریک و سہیم کس طرح ہو سکتا ہے؟ پس معبود برحق وہی اور صرف وہی وحدہٗ لاشریک ہے اور ہر قسم کی عبادت و بندگی اسی کا اور صرف اسی کا حق ہے، اس میں کسی بھی اور ہستی کو شریک ماننا شرک ہو گا جو کہ ظلم عظیم ہے۔ والعیاذ باللہ،
۲۲۔۔  یعنی جب تم لوگ یہ بات جانتے اور مانتے ہو کہ زمین کے اس عظیم الشان بچھونے کے بچھانے اور آسمان کی اس عظیم الشان اور بے مثال چھت کے قائم کرنے میں، اور آسمان سے اس نہایت ہی پُر حکمت طریقے سے پانی کے اتارنے، اور اس کے ذریعے زمین سے طرح طرح کی پیداواریں نکالنے میں، اس وحدہٗ لاشریک کا کوئی بھی شریک نہیں، تو پھر اس کی عبادت و بندگی کے حق میں کوئی آخر کس طرح شریک ہو سکتا ہے؟ سو انسان کی اپنی تخلیق اور اس کا اپنا وجود اور کائنات کے اس حکمتوں بھرے نظام کی ایک ایک چیز اپنی زبان حال سے پکار پکار کر اللہ تعالیٰ کی وحدانیت اور اس کی یکتائی کا اعلان کرتی ہے سبحانہ و تعالیٰ۔
۲۳۔۔  یعنی اگر تم لوگ سچے ہو اپنے اس دعوے میں کہ یہ قرآن اللہ کا کلام نہیں، بلکہ انسان کا بنایا ہوا کلام ہے، تو پھر تم اس جیسی ایک چھوٹی سے چھوٹی سورت ہی بنا لاؤ، اور سب مل کر اس کے لئے زور لگاؤ، اور کوشش کر کے دیکھ لو، لیکن اگر تم سب مل کر بھی اس جیسی ایک چھوٹی سے چھوٹی سورت بھی بنا کر نہیں لا سکتے، اور اپنی تمام تر فصاحت و بلاغت کے باوجود تم اس سے عاجز ہو، اور یقیناً عاجز ہو، تو یہ اس بات کا بَیِّن اور واضح ثبوت ہے کہ یہ اللہ تعالیٰ کا کلام ہے نہ کہ کسی بشر کا اور جس طرح اللہ تعالیٰ خود یکتا و بے مثال ہے اسی طرح اس کا اتارا ہوا کلام بھی یکتا اور بے مثال ہے۔ پس عقل و نقل دونوں کا تقاضا اور واضح اور بدیہی تقاضا ہے کہ تم لوگ اس کی عظمتوں کے آگے صدق دل سے جھک جاؤ اور اس پر، اور اس کے لانے والے پیغمبر پر صدق دل سے ایمان لے آؤ، اور اس طرح اپنے لئے دارین کی سعادت و سرخروئی سے سرفرازی کا سامان کرو، ورنہ تمہارے لئے انتہائی ہولناک خسارہ ہے، والعیاذ باللہ العظیم
۲۵۔۔ سو جنت کی وہ نہریں ایسی عظیم الشان ہونگی کہ اس دنیا میں ان کی کوئی نظیر و مثال ممکن ہی نہیں، سو وہ نہریں جیسا کہ سورہ محمد کی آیت نمبر۱۵ میں تصریح فرمائی گئی ہے ایسے عظیم الشان پانی کی ہونگی جو کبھی خراب نہ ہو۔ اور ایسے عظیم الشان اور بے مثال دودھ کی ہونگی جس کا مزہ کبھی تبدیل نہ ہو، اور ایسی عظیم الشان اور بے مثال شراب کی ہونگی جو سراسر لذت ہو گی پینے والوں کیلئے، اور وہ نہریں ہونگی ایسے عظیم الشان شہد کی جس کو ہر طرح سے صاف کر دیا گیا ہو گا۔ اللہ نصیب فرمائے۔ اور محض اپنے فضل و کرم سے نصیب فرمائے۔ اور زندگی کا ایک ایک لمحہ اپنی رضا  و خوشنودی کی راہوں میں صرف کرنے کی توفیق بخشے۔ آمین ثم آمین، اور جنت کی ان عظیم الشان بے مثال اور اَبَدی نعمتوں سے سرفرازی کا ذریعہ و وسیلہ یہی کتاب حکیم قرآن مجید ہے، پس اس پر صدق دل سے ایمان لانا، اور اس کی تعلیمات مقدسہ کو صدق دل سے اپنانا دارین کی سعادت و سرخروئی کا ذریعہ و وسیلہ ہے ورنہ محرومی ہی محرومی ہے، والعیاذ باللہ العظیم 
      ۲۔  ۔ سو خلود و دوام جنت کی ایک ایسی منفرد نعمت ہے جس کا اس دنیا میں پایا جانا ممکن ہی نہیں، وہاں پر یہ نعمت ہر جنتی کو نصیب ہو گی، کہ وہاں پر نہ ان کے لئے فناء ہو گی، اور نہ زوال، کہ یہ انعام ہو گا حضرت رب العالمین کی طرف سے، جو کہ اکرم الاکرمین اور ارحم الراحمین ہے، سبحانہ و تعالیٰ اللہ نصیب فرمائے۔ اور محض اپنے فضل و کرم سے نصیب فرمائے۔ آمین ثم آمین۔
۲۶۔۔  اس ارشاد سے منکرین کے اس اعتراض کا جواب دیا گیا ہے کہ اللہ کو کیا لگے کہ وہ مکھی مکڑی اور مچھر جیسی حقیر چیزوں کا ذکر کرے۔ حالانکہ یہ اعتراض خود ان منکرین کی مت ماری کا ثبوت ہے، کیونکہ تمثیل سے اصل مقصود ممثل لہ، کی توضیح اور اس کی اصل حقیقت کو اجاگر کرنا ہوتا ہے، اس لئے کسی حقیر چیز کی توضیح و تحقیر کے لئے کسی حقیر چیز ہی کی مثال دینا ہی تقاضائے عقل و نقل ہے۔ اور پھر مکھی، مکڑی، اور مچھر جیسی چیزوں کو حقیر سمجھنا بھی ان لوگوں کی بھول اور ان کی مت ماری کا ثبوت ہے۔ کیونکہ اللہ کی مخلوق ہونے میں یہ لوگ اور یہ سب چیزیں باہم برابر ہیں تو پھر کسی ایک مخلوق کو کیا حق پہنچتا ہے کہ وہ کسی دوسری مخلوق کو اپنے سے حقیر سمجھے؟ اور پھر ان چھوٹی چھوٹی مخلوقات میں قدرت کے جو عجائبات پائے جاتے ہیں ان میں غور کرنے سے انسان کی عقل دنگ رہ جاتی ہے جیسا کہ علم الحیوانات کے ماہرین کی تحقیقات سے پتہ چلتا ہے، اور مکھی وغیرہ کی یہ ننھی منی مخلوقات جو کام کرتی ہیں، وہ انسان اپنے تمام تر دعووں اور بڑھکوں کے باوجود نہ آج تک کر سکا ہے اور نہ قیامت تک کبھی کر سکے گا۔ مثلاً مکھی بیٹھتی ہے شیر کی آنکھ اور بادشاہ کی ناک پر تو کیا کوئی انسان کبھی اس کی جرأت کر سکتا ہے؟ اور پھر مکھی مچھر وغیرہ کی ان ننھی منی مخلوقات سے حساب کتاب اور جنت دوزخ کا کوئی سوال نہیں۔ جبکہ انسان نے اپنے زندگی بھر کے کئے کرائے کا حساب دینا، اور اس کا بھرپور پھل پانا ہے۔ یا جنت کی اَبَدی نعمتوں کی شکل میں یا دوزخ کے اَبَدی عذاب کی صورت میں۔ والعیاذ باللہ العظیم، تو پھر ایسی صورت میں انسان کا ان چیزوں کو حقیر سمجھنا آخر کس طرح درست ہو سکتا ہے؟ سو ان معترضین کی مت ماری کا ثبوت ہے، والعیاذ باللہ
       ۲۔  کیونکہ ایسے فاسق اور بدکار لوگ ایمان جب لانا اور راہ حق و ہدایت کو اپنانا چاہتے ہی نہیں تو پھر ان کی ایمان سے سرفرازی آخر کیسے اور کیونکہ ممکن ہو سکتی ہے؟ جبکہ ایمان سے سرفرازی کے لئے اولین شرط طلب صادق ہے؟سو اس سے یہ اہم اور بنیادی حقیقت واضح ہو جاتی ہے کہ انسان کے بناؤ بگاڑ کا اصل تعلق اس کے اپنے قلب و باطن سے ہے، وباللہ التوفیق لما یحب و یرید،
۲۸۔۔  سو انسان کا خود اپنا وجود حضرت خالق جَلَّ مَجْدُہ، کی قدرت مطلقہ حکمت بالغہ اور اس کی رحمت شاملہ کا ایک عظیم الشان شاہکار ہے انسان اگر خود اپنے آپ ہی کو دیکھ لے، اور خود اپنے وجود ہی میں صحیح طریقے سے غور و فکر سے کام لے۔ تو اس کے لئے کفر و انکار کی کوئی گنجائش نہیں ہو سکتی اس لئے یہاں پر انسان کو خود اپنے آپ میں غور و فکر کی دعوت دی گئی کہ جس قادر مطلق نے تم لوگوں کو نیست سے ہست کیا، عدم سے وجود بخشا، پھر وہی تم کو موت دیتا ہے اور دیگا، اور وہی تم کو پھر زندہ کر کے اٹھائے گا۔ اور آخرکار بہرحال تم سب کو لوٹ کر اسی کے حضور جانا ہے، جہاں تم کو اپنے زندگی بھر کے کئے کرائے کا حساب دینا اور اس کا صلہ و بدلہ پانا ہے تاکہ عدل و انصاف کے تقاضے پورے ہوں اور بدرجہ تمام و کمال پورے ہوں، مزید تفصیل کے لئے ملاحظہ ہو ہماری بڑی تفسیرعمدۃ البیان فی مطالب القرآن والحمد للہ جل وعلا بکل حالٍ من الاحوال، وفی کل موطن من المواطن فی الحیاۃ
۳۰۔۔  زمین کا اصل حکمران چونکہ اللہ تعالیٰ ہی ہے، اس لئے زمین کی اصلاح اور بہتری اس میں ہے کہ اس میں اللہ تعالیٰ ہی کا حکم اور قانون چلے، یہی خیر کی راہ، اور عقلِ سلیم اور فطرتِ مستقیم کا تقاضا ہے، انسان کی حیثیت اس میں حاکم کی نہیں، بلکہ اللہ تعالیٰ کے نائب اور اس کے خلیفہ کی ہے، جس کا اصل کام اور ذمہ داری خداوندِ قدوس کے احکام کی تنفیذ ہے اس لئے زمین کا امن اور اس کی سلامتی اس میں ہے کہ اس کے ہر گوشے میں اللہ تعالیٰ ہی کا قانون چلے اور اسی کی حکمرانی رہے، بس اگر زمین کے کسی حصے میں اللہ تعالیٰ کی حکمرانی نہ رہے تو اس کے معنی یہ ہیں کہ زمین کے اس حصے میں بغاوت پھوٹ پڑی ہے، اور یہ چیز پوری زمین کے لئے خطرے کا الارم ہے، والعیاذُ باللہ، اور اس فساد فی الارض کا لازمی نتیجہ اور طبعی تقاضا سنگ دماء یعنی خونریزی ہے کیونکہ جب خداوند قدوس کا قانون عدل و قسط باقی نہیں رہے گا تو لازماً اس کی جگہ انسانوں کی خواہشات کا تسلط، اور ان کی حکمرانی ہو گی جس کے نتیجے میں جس کی لاٹھی اسی کی بھینس والا معاملہ ہو جائیگا، اور اس صورت میں کسی بھی انسان کی جان و مال اور اس کی عزت و آبرو کی حفاظت کی کوئی ضمانت نہیں دی جا سکتی، سو قرآن حکیم کی اصطلاح میں فساد فی الارض کا مفہوم یہ ہے کہ زمین کا نظم و نسق اللہ تعالیٰ کے احکام و قوانین کے بجائے من مانے اور خود ساختہ احکام و قوانین کے مطابق چلایا جائے، اور خداوند قدوس کی ہدایات و تعلیمات کے بجائے اپنی اہواء و اغراض کی پیروی کی جائے، خواہ یہ زور زبردستی اور ظلم و عدوان کی صورت میں ہو، یا کسی خود ساختہ اور من گھڑت فکر و فلسفہ کی پیروی کی صورت میں، حاکم حقیقی یعنی اللہ وحدہٗ لاشریک کے احکام و قوانین سے اعراض و رُوگردانی بہرحال بغاوت اور فساد فی الارض ہے، والعیاذُ باللہ، اور فرشتوں نے اپنے اس اندیشے کا اظہار انسان کے خلیفہ ہونے کی بناء پر کیا، کیونکہ خلیفہ کے لفظ اور اس کے مفہوم کے اندر یہ چیز مخفی ہے کہ اس کو ایک حد تک اللہ تعالیٰ کی طرف سے اختیارات تفویض کئے جائینگے، تو فرشتوں نے محسوس کیا کہ اختیارات کو صحیح طور پر اور اللہ تعالیٰ کی مرضی کے مطابق استعمال کرنا کوئی آسان کام نہیں، انسان اس اختیار کو پا کر بہک سکتا ہے، اور اس بہکنے کا نتیجہ زمین میں بدامنی و فساد اور سفک دماء و خوشنودی کی صورت میں ظاہر ہو سکتا ہے، جبکہ ہم آپکی تسبیح و تقدیس کے لئے موجود ہیں تو ایسی صورت میں اس خلیفہ کو پیدا کرنے کی کیا ضرورت ہے، اور فرشتوں کا اس سے مقصد اعتراض کرنا نہیں تھا، بلکہ اس کی حکمت اور مصلحت معلوم کرنا تھا، کیونکہ اللہ تعالیٰ کے کسی حکم و ارشاد پر اعتراض کرنا ان کی سرشت ہی میں نہیں، کہ ان کی فطرت و شان یَفْعَلُوْنَ مَایُؤْمَرُوْنَ کی شان ہے، یعنی یہ کہ ان کو حضرتِ حق جَلَّ مَجْدُہ، کی طرف سے جو بھی حکم ملے ان کو پورے صدق و اخلاص کے ساتھ بجا لانا ہے، خواہ کوئی بھی اور کیسا بھی حکم و ارشاد ہو،
۳۶۔۔  یعنی دنیا میں تم لوگوں نے ہمیشہ کے لئے نہیں رہنا بلکہ ایک خاص مدت تک ہی رہنا ہے جو کہ تم لوگوں کو دراصل ابتلاء و آزمائش کے طور پر اور اختیار و امتحان کی غرض سے دی جائیگی۔ اگر اس میں تم لوگ کامیاب اُترے تو تمہیں پھر جنت کی اَبَدی اور سدا بہار نعمتوں سے نوازا جائے گا۔ اور جو اس امتحان میں ناکام رہے۔ والعیاذُ باللہ۔ تو ان کو پھر دوزخ کا ہولناک عذاب بھگتنا پڑے گا والعیاذُ باللہ
۳۷۔۔  ان کلمات سے مراد حضرت آدم کی وہ دعاء ہے جو رَبَّنَا ظَلَمْنَا اَنْفُسَنَا الخ کے کلمات کے ساتھ سورہ اعراف کی آیت نمبر۲۳ میں ذکر فرمائی گئی ہے، جو حضرت آدم کو حق تعالیٰ شانہ کی فیاضیوں سے بطور القاء و الہام تعلیم و تلقین فرمائی گئی تھی، جس میں ایک طرف تو اپنے جرم و قصور کا اقرار و اعتراف ہے، جس کو ظلم سے تعبیر فرمایا گیا ہے، اور دوسری طرف نہایت الحاح و زاری کے ساتھ مغفرت و رحمت کی دعاء و درخواست ہے۔ سو حضرتِ حق جَلَّ مَجْدُہ، نے حضرت آدم کی اس دعاء و درخواست کو شرفِ قبولیت سے نوازتے ہوئے آنجناب کی اس خطاء کو معاف فرما دیا۔ کہ وہ بڑا ہی توّاب اور مہربان ہے، سبحانہ و تعالیٰ۔
۳۹۔۔  سو اس سے حضرتِ آدم اور ان کی اولاد کے لئے دو راستوں کی نشاندہی فرما دی گئی ہے جن میں سے ایک اتباعِ ہُدی یعنی ہدایت خداوندی کی پیروی کا راستہ ہے جو کہ دارین کی سعادت و سرخروئی سے سرفراز کرنے والا راستہ ہے، اور ایسے لوگوں کے لئے واضح فرما دیا گیا کہ ان پر نہ ماضی کا کوئی غم ہو گا، اور نہ مستقبل کا کوئی خوف و اندیشہ، جبکہ دوسرا راستہ جو کہ تکذیب و انکار حق کا راستہ ہے۔ وہ ہُدی کے بالمقابل ہَویٰ یعنی خواہشاتِ نفس کی پیروی کا راستہ ہے، اس کا نتیجہ و انجام دوزخ کی دہکتی بھڑکتی آگ ہو گا۔ جس میں ایسے لوگوں کو داخل ہونا ہو گا والعیاذُ باللہ جل وعلا
۴۰۔۔  سو اس سے واضح فرما دیا گیا کہ ڈرنا صرف اللہ ہی سے چاہئیے، کہ ہر قسم کے نفع و نقصان کا مالک وہی وحدہٗ لاشریک ہے، پس اس کے سوا کسی اور کے ڈر کی وجہ سے یا کسی دنیاوی خوف و لالچ وغیرہ کی بناء راہ حق و ہدایت سے منہ موڑنا بڑے خسارے کا سودا ہے۔ اس لئے ایسے کسی خوف یا لالچ کی وجہ سے راہ حق سے ہٹنے کے بجائے، اللہ پر بھروسہ کر کے اسی پر ثابت قدم رہنا چاہیئے،
۴۲۔۔   سو دنیائے دُوں کے متاعِ فانی کی بناء پر نور حق و ہدایت سے منہ موڑنا اور اِعراض و روگردانی برتنا بڑے ہی خسارے کا سودا ہے۔ اور دولت حق و ہدایت کے مقابلے میں اور حق فروشی کے عوض دنیا ساری کی دولت بھی ہیچ اور صفر ہے۔ سو جو لوگ حق کے مقابلے میں دنیائے دُوں کے ثمن قلیل کو اپناتے ہیں وہ بڑے ہی خسارے کا سودا کرتے ہیں والعیاذ باللہ۔ اللہ تعالیٰ ہمیشہ اور ہر اعتبار سے اپنی حفاظت و پناہ میں رکھے، اور نفس و شیطان ہر مکر و فریب سے محفوظ، اور ہمیشہ راہِ حق پر مستقیم و ثابت قدم رکھے، آمین
۴۳۔۔   سو اس سے نماز اور زکوٰۃ کی اہمیت واضح ہو جاتی ہے کہ یہ دونوں عظیم الشان عبادتیں ہیں نماز جو کہ بدنی عبادات میں سب سے اہم ہے، اس سے بندے کا اپنے رب کے ساتھ صحیح تعلق قائم ہوتا ہے، اور اس سے اس کو وہ روحانی قوت ملتی ہے جس سے وہ راہ حق میں صبر و استقامت سے سرفراز ہوتا ہے۔ اور زکوٰۃ جو کہ مالی عبادات میں سب سے بڑی عبادت ہے، اس سے ایک طرف تو بندے کا قلب و باطن مال کی محبت سے پاک ہوتا ہے۔ اور اس کو اللہ تعالیٰ کی طرف سے خاص رحمتیں اور برکتیں نصیب ہوتی ہیں اور دوسری طرف اس سے خلق خدا کے ساتھ اس کا تعلق صحیح بنیادوں پر استوار ہوتا ہے۔ وباللّٰہ التوفیق لما یحب و یرید، وعلیٰ ما یحب و یرید، بِکُلِّ حالٍ مِّنَ الْاَحوال، وَفِی کُلِّ مَوْطِنٍ مِّنَ المواطن فی الحیاۃ
۴۴۔۔  یعنی تم لوگوں کو عقل سے کام لینا اور اپنے نفع اور بھلے کے لئے سوچنا چاہیے کہ اللہ تعالیٰ نے تم لوگوں کو عقل کی اس دولتِ بے مثال سے نوازا ہی اسی لئے ہے، بس تم نے اگر نورِ حق سے منہ موڑ کر جوہرِ عقل کو بطن و فرج کی خواہشات کی تحصیل و تکمیل میں لگا دیا تو تم بڑے ہی ہولناک خسارے میں پڑ جاؤ گے، کہ نور حق و ہدایت سے محرومی بڑی ہی ہولناک محرومی ہے والعیاذُ باللہ، مزید تفصیل کے لئے ملاحظہ ہماری تفسیر المدنی الکبیر۔
۴۵۔۔  سو مدد تو ہمیشہ اور ہر حال میں اللہ ہی سے مانگنی چاہیے کہ مدد دینا اسی کا کام اور اسی کی شان ہے، اور حاجت روا اور مشکل کشا سب کا وہی وحدہٗ لاشریک ہے، سبحانہ و تعالیٰ، البتہ اس سے مدد مانگنے کے یہ دو بڑے ذریعے ہیں، یعنی صبر اور صلوٰۃ، پس تم لوگ ان دونوں کے ذریعے اس سے اس کی مدد مانگو۔ اس بارے میں مزید ضروری بحث کے لئے ہماری بڑی تفسیر کی طرف رجوع کیا جائے کہ وہ بڑی اہم ہے، والحمد للہ
۴۶۔۔  اور وہاں پہنچ کر ہم نے اپنے زندگی بھر کے کئے کرائے کا حساب دینا، اور اس کا پھل پانا ہے۔ سو ایسے لوگوں کے لئے نماز بھاری نہیں ہوتی، بلکہ وہ ان کے لئے دلوں کے سکون کا ذریعہ اور آنکھوں کی ٹھنڈک کا سامان ہوتی ہے۔ سو عقیدہ آخرت ایک بڑا ہی روح پرور زندگی بخش۔ اور انقلاب آفریں عقیدہ ہے، والحمد للہ جل وعلا
۴۷۔۔  یعنی تمہارے اپنے دور میں، کہ اس دور میں عقیدہ توحید کے حامل اور علمبردار یہی لوگ تھے۔ اور امامت و پیشوائی کے منصب پر یہی لوگ فائز تھے۔ مزید تفصیل کے لئے ملاحظہ ہو ہماری بڑی تفسیر۔
۴۸۔۔   یعنی اس روز بچنے کی کوئی بھی صورت ممکن نہ ہو گی۔ کیونکہ کسی دوسرے کے کام آنے اور اس کی گلو خلاصی کے بالعموم یہی چار طریقے ہو سکتے ہیں، کہ یا تو انسان دوسرے کی جگہ اپنی جان پیش کر دے، یا کوئی سفارش کر کے اس کو چھڑا دے، یا اس کے لئے کوئی فدیہ اور معاوضہ پیش کرے، اور یا اپنے لشکر وغیرہ کے زور سے اس کو رہائی دلا دے۔ سو یہاں پر ان چاروں صورتوں کی نفی فرما دی گئی کہ ان میں سے کوئی بھی صورت اس دن کام نہیں دے سکے گی وہاں پر ہر کسی کو اس کا اپنا ایمان و عمل اور عقیدہ و کردار کام آئے گا اور بس، وباللہ التوفیق
۴۹۔۔   سو اس آیت کریمہ میں نَجَّیْنٰکُمْ کے ارشاد سے اس اہم اور بنیادی حقیقت کو واضح فرما دیا گیا کہ نجات دھندہ اور حاجت روا و مشکل کشا سب کا اللہ وحدہٗ لاشریک ہی ہے۔ حضرت موسیٰ جیسے جلیل القدر پیغمبر اور ان کی قوم بھی اللہ تعالیٰ ہی کی حاجت روائی و مشکل کشائی کے محتاج تھے۔ اور جب حضرت موسیٰ جیسے جلیل القدر پیغمبر اور ان کے ساتھی بھی حاجت روا و مشکل کشا نہیں، تو پھر اور کون ایسا ہو سکتا ہے؟ پس غلط کہتے اور شرک کا ارتکاب کرتے ہیں وہ لوگ جو اللہ کی عاجز مخلوق میں سے مختلف قسم کے حاجت روا اور مشکل کشا مان کر ان کو پوجتے پکارتے ہیں۔ والعیاذ باللہ العظیم۔ بہر کیف اس سے بنی اسرائیل کو اس ہولناک عذاب اور اس سے رہائی کی یاد دہانی کرائی گئی، جو فرعون کی شکل میں، اور اس کی طرف سے ان پر مسلط تھا۔ جس سے اللہ تعالیٰ نے ان کو نجات دلائی جو کہ ایک بڑا ہی ہولناک عذاب تھا،
۵۰۔۔  سو اس طرح اس ایک ہی واقعہ میں بنی اسرائیل کو کئی عظیم الشان انعامات سے نوازا گیا ایک یہ کہ خرقِ عادت کے طور پر ان کے لئے سمندر کو پھاڑ دیا گیا، جس سے ان کے لئے اس کے اندر خشک راستے نکل آئے۔ جس سے یہ آرام و سکون کے ساتھ پار ہو گئے۔ دوسرے یہ کہ وہی خشک راستے جو ان کی نجات کا ذریعہ بنے تھے فرعون کے لئے غرقابی کا باعث بن گئے۔ اور تیسرے یہ کہ فرعون جیسا دشمن اپنے لاؤ لشکر سمیت ان کے دیکھتے دیکھتے اور ان کی آنکھوں کے سامنے غرقاب ہوا۔ مگر اس سب کے باوجود یہ لوگ ناشکرے ہی رہے۔ والعیاذ باللہ العظیم
۵۱۔۔  کہ تم نے توحید سے آگہی اور عقیدہ توحید سے سرفرازی کے باوجود گوسالہ پرستی کے اس ہولناک جرم کا ارتکاب کیا، جو کہ جرم بالائے جرم، اور ظلم پر ظلم ہے۔ اس طرح تم لوگوں نے اپنے خالق و مالک کے حکم و ارشاد کی خلاف ورزی کر کے، اور توحید کے بجائے شرک کو اپنا کر اس کے حق میں ظلم کا ارتکاب کیا۔ اور تم نے اپنے پیغمبر کی واضح اور بالمشافہ تعلیم و تبلیغ کے باوجود شرک کا ارتکاب کر کے ان کے حق میں ظلم کیا۔ اور تم نے توحید کے بجائے شرک کو اپنا کر اور اپنے آپ کو جنت کی راہ سے محروم کر کے دوزخ کی راہ پر ڈال کر، خود اپنی جانوں کے حق میں ظلم کیا۔ سو تم لوگوں نے ظلم پر ظلم کا ارتکاب کیا، واقعی تم بڑے ظالم ہو العیاذُ باللہ۔
۵۲۔۔  یعنی تمہارے اس ہولناک جرم و قصور کے باوجود ہم نے تم سے عفو و درگزر ہی سے کام لیا۔ سو اس کا تقاضا تو یہ تھا کہ تم لوگ اپنے خالق و مالک کے لئے سراپا شکر و سپاس بن جاتے۔ مگر تم لوگ ہو کہ پھر بھی اکڑے اور بگڑے ہی رہے، اور تم نے شکر و سپاس کے بجائے کفر و ناشکری ہی سے کام لیا۔ والعیاذ باللہ العظیم۔
۵۳۔۔  یعنی حق و ہدایت کا وہ راستہ جس پر چل کر تم لوگ دارین کی سعادت وسرخروئی سے بہرہ مند و سرفراز ہو سکو، کہ یہی چیز اصل مقصود ہے، ورنہ انسان اور حیوان کے درمیان کوئی فرق باقی نہیں رہ جاتا۔ بلکہ نورِ حق و ہدایت سے محرومی کے بعد انسان شَرُّ الْبَرْیَۃَ یعنی بدترین مخلوق بن جاتا ہے۔ پس حق و ہدایت کی معنوی نعمت دوسری تمام ظاہری اور مادی نعمتوں سے کہیں بڑھ کر عظیم الشان نعمت ہے، سو اس سے واضح فرمایا گیا کہ ہم نے تم لوگوں کو اس سے بھی سرفراز کیا۔ مگر تم لوگ پھر بھی ناشکرے کے ناشکرے ہی رہے والعیاذُ باللہ۔
۵۴۔۔  پس اتنا بڑا تَوّاب اور مہربان کہ اس کی رحمت و عنایت کا کوئی کنارہ نہیں۔ سبحانہ و تعالیٰ، پس سچی توبہ پر وہ سب ہی گناہوں کو یکسر معاف فرما دیتا ہے۔ سو ہم نے تمہارے لئے توبہ اور مغفرت سیآت کا سامان کر دیا۔ تاکہ اس طرح تمہارا معاملہ یہیں صاف ہو جائے۔ اور تم آخرت کے عذاب سے بچ سکو۔
۵۵۔۔   تمہارے اپنے اس بیہودہ سوال اور مطالبے کی بناء پر، کیونکہ اللہ تعالیٰ کو اس دنیا میں اور ان ظاہری اور مادی آنکھوں کے ساتھ دیکھنا کسی کے لئے ممکن نہیں، اس لئے کہ مخلوق کی ان مادی اور عاجز و محدود آنکھوں سے کسی مخلوق ہی کو دیکھا جا سکتا ہے اور بس، جبکہ حضرتِ خالق جَلَّ مَجْدُہ، کی ذات اقدس و اعلیٰ اس سے پاک اور دائرہ مخلوق سے وراء الواراء ہے، سبحانہ و تعالیٰ، اس کو صرف دل کی اور باطنی آنکھوں ہی سے دیکھا جا سکتا ہے، اور اس کو جاننے اور ماننے کا طریقہ وہی اور صرف وہی ہو سکتا ہے جو اس کے پیغمبر بتائیں جن کے پاس اس کی طرف سے وحی آتی ہے۔
۵۶۔۔   کہ شکر نعمت ایک حق واجب ہے۔ جو انسان پر اس کے منعم کے لئے طبعی تقاضا کے طور پر عائد ہوتا ہے۔ اور اسی میں بندے کا بھلا ہے، دنیا کی اس عارضی اور فانی زندگی میں بھی۔ اور آخرت کے اس حقیقی اور اَبَدی جہاں میں بھی۔ اور اسی سے نعمت میں اضافہ ہوتا۔ اور اس کو دوام ملتا ہے۔ جبکہ کفرانِ نعمت باعث محرومی، اور موجب نکال اور عذاب شدید ہے۔ والعیاذُ باللہ العظیم۔
۵۷۔۔  سو حضرتِ خالق جَلَّ مَجْدُہ، کے حکم و ارشاد سے منہ موڑنے اور اس سے اعراض و روگردانی برتنے سے حضرت حق جَلَّ مَجْدُہ، کا کچھ نہیں بگڑتا، کہ وہ ایسے تمام شوائب سے پاک اور اعلیٰ و بالا ہے۔ بلکہ اس کا نقصان خود اعراض کرنے والوں کو پہنچتا ہے دنیا میں بھی اور آخرت میں بھی۔ والعیاذ باللہ العظیم، سو وہ جو کچھ فرماتا ہے وہ بندوں ہی کے بھلے کے لئے فرماتا ہے۔ سبحانہ وتعالیٰ
۵۸۔۔  سو حِطّہ کا لفظ ان کے یہاں توبہ کے لئے استعمال ہوتا تھا اور سُجَّداً جو ساجد کی جمع ہے۔ اس سے یہاں پر مراد حقیقی سجدہ نہیں، کیونکہ حقیقی سجدے کی حالت میں دروازے میں داخل ہونا متعذّر ہوتا ہے، پس سجدے سے یہاں پر مراد ہے کہ جھکے ہوئے داخل ہونا، یا یہ حال مقدرہ کے قبیل سے ہے یعنی داخل ہونے پر سجدہ ریز ہو جانا ہم نے ترجمہ کے اندر پہلے قول و احتمال کا لحاظ کیا ہے۔ بہر کیف اس میں شکرِ نعمت کی تعلیم و تلقین فرمائی گئی ہے۔ یعنی زبان سے بھی اللہ تعالیٰ کے شکر کا اظہار ہو، اور عمل سے بھی، کہ شکرِ نعمت تقاضائے عقل و فطرت بھی ہے۔ اور عنایاتِ خداوندی سے سرفرازی کا ذریعہ و وسیلہ بھی، وباللّٰہ التوفیق لما یُحِبُّ و یرید وعلی ما یحب و یرید۔
۵۹۔۔  سو اس سے واضح ہو جاتا ہے کہ معاصی و ذنوب کی پوری سزا اگرچہ آخرت ہی میں ملے گی۔ کہ دارالجزء وہی ہے اور یہ دنیا دار العمل، اور دارالابتلاء ہے، لیکن ان کی کچھ نہ کچھ سزا اس دنیا میں بھی انسان کو ملتی ہے۔ جیسا کہ نیکیوں کا پورا صلہ و بدلہ انسان کو آخرت ہی میں ملے گا، اور وہیں مل سکتا ہے، لیکن ان کا کچھ نہ کچھ صلہ و بدلہ کسی نہ کسی شکل میں اس دنیا میں بھی ملتا ہے، اللہ تعالیٰ ہمیشہ اعمالِ صالحہ اور خیر ہی کی توفیق بخشے، اور ہر قسم کے معاصی و ذنوب سے ہمیشہ اپنی حفاظت و پناہ میں رکھے، آمین ثم آمین، یہاں پر مِنَ السَّمَآءِ (آسمان سے) کی قید سے اس عذاب کی بے پناہی کی طرف اشارہ فرما دیا گیا ہے کہ اس عذاب کو روکنا اور اس کو ٹالنا کسی کے بس میں نہیں تھا۔ والعیاذ باللہ جل وعلا
۶۰۔۔  یعنی کفر و شرک کے ارتکاب سے اور اللہ تعالیٰ کے احکام کی نافرمانی کر کے، کیونکہ کفر و شرک کا ارتکاب اور معاصی و ذنوب دراصل فساد فی الارض ہیں، پس صحت و سلامتی کی راہ اور زمین کی صلاح و اصلاح عقیدہ توحید اور ایمان و اطاعت خداوندی ہی میں ہے اور بس، پس جو لوگ ایمان و یقین کی دعوت اور عقیدہ توحید کی تعلیم و تبلیغ کے لئے کام کرتے ہیں، حقیقت میں وہی ہیں مصلح اور انسانیت کے سچے اور حقیقی خیر خواہ وباللّٰہ التوفیق لما یحب و یرید، وعلیٰ ما یحب و یرید،
۶۱۔۔ یعنی من وسلویٰ کی وہ آسمانی خوراک جو تم لوگوں کو براہ راست حضرتِ حق جَلَّ مَجْدَہ، کی طرف سے ملتی ہے کہ وہ نہایت پاکیزہ بھی ہے، اور اس میں بڑی عزت و اکرام بھی ہے، کہ وہ تم لوگوں کو رب العالمین کی طرف سے ایک عظیم الشان خوان شاہی کے طور پر ملتی ہے سو اس سے منہ موڑ کر دال ساگ اور کھیرے ککڑیوں جیسی زمینی خوراک کا مطالبہ کرنا، کتنے گھٹیا پن کا مظاہرہ اور کس قدر خسارے کا سودا، اور کیسی بڑی ناشکری ہے، والعیاذ باللّٰہ جل وعلا مِنْ کُلِّ زَیْغٍ 
      ۲۔ یعنی وہ حق و ہدایت سے سرفرازی کے ایسے منہل صافی پر پہنچے تھے کہ اگر راہ حق و ہدایت کو اپناتے تو دارین کی سعادت و سرخروئی، سے بہر مند و سرفراز ہوتے، اور اَبَدی بادشاہی کے حقدار قرار پاتے۔ مگر انہوں نے اسی کے برعکس اعراض و روگردانی سے کام لیکر، اور راہِ حق و ہدایت سے منہ موڑ کر اپنے لئے ہولناک ذلت و رسوائی کا سامان کیا، اور اللہ تعالیٰ کے بڑے ہی ہولناک غضب کے ساتھ لوٹے۔ والعیاذ باللہ العظیم، اللہ ہمیشہ اپنی حفاظت و پناہ میں رکھے۔ اور زیغ و ضلال کی ہر شکل سے اپنے حفظ و امان میں رکھے، اور نفس و شیطان کے ہر مکر و فریب سے محفوظ، اور صراطِ مستقیم پر ثابت قدم رکھے، آمین ثم آمین 
      ۳۔ اور اللہ کے نبیوں کو قتل کرنا ایک نہایت ہی سنگین اور انتہائی ہولناک جرم ہے، کیونکہ حضرات انبیائے کرام کا وجود قدرت کی ایک عظیم الشان رحمت و عنایت کا مظہر ہوتا ہے، اور وہ خلق خدا کے لئے مینارہ رُشد و ہدایت ہوتے ہیں اس لئے ان کو قتل کرنا اللہ تعالیٰ کی عظیم الشان رحمت و عنایت کی انتہائی بے قدری اور ناشکری بھی ہے اور خلق خدا کو نور حق و ہدایت سے محروم کر کے گھٹا ٹوپ اندھیروں میں دھکیلنے کے جرم کا ارتکاب بھی۔ اور ظاہر ہے کہ اس اعتبار سے قتل انبیاء کے اس جرم کی سنگینی کہیں زیادہ بڑھ جاتی ہے۔ اسی لئے صحیح حدیث میں وارد ہے کہ نبی اکرم صلی اللہ علیہ و سلم نے ارشاد فرمایا کہ قیامت کے روز سب سے زیادہ عذاب اس شخص کو ہو گا جس نے کسی نبی کو قتل کیا ہو یا جو کسی نبی کے ہاتھوں قتل ہوا ہو، والعیاذُ باللہ العظیم۔
      ۴۔  سو اس سے یہ اہم اور بنیادی حقیقت واضح ہو جاتی ہے کہ چھوٹے گناہوں کا ارتکاب شدہ شدہ انسان کو بڑے مہالک تک پہنچا دیتا ہے، والعیاذ باللہ، چنانچہ یہاں پر یہود کے بارے میں ارشاد فرمایا گیا، کہ یہ لوگ نافرمانی کرتے اور رب کی مقرر کردہ حدود سے تجاوز کرتے تھے۔ جس کے نتیجے میں یہ اللہ کی آیتوں کا انکار کرنے لگے، اور اللہ کے نبیوں کو ناحق طور پر قتل کرنے کے انتہائی سنگین جرم کے مرتکب ہوئے، اور بالآخر ان پر ہمیشہ کے لئے ذلت و رسوائی کا ٹھپہ لگا دیا گیا، اور یہ ہمیشہ ہمیشہ کے لئے رسوا اور ذلیل و خوار ہو گئے اسی لئے حضرات علماء کرام فرماتے ہیں المعاصی بَرِیْدُ الکفر کہ گناہ کفر کا راستہ ہیں، والعیاذ باللہ جَلَّ وَعَلَا۔
۶۲۔۔  سو اس سے واضح فرما دیا گیا کہ اللہ تعالیٰ کے یہاں قبولیت کا مدار حسب و نسب وغیرہ جیسے کسی خود ساختہ معیار پر نہیں، جیسا کہ بہت سے گمراہ لوگوں کا کہنا رہا ہے۔ پہلے بھی تھا، اور اب بھی ہے۔ اور جس کے نمونے جا بجا اور طرح طرح سے پائے گئے ہیں، اور پائے جاتے ہیں، چنانچہ یہود و نصاریٰ کا کہنا تھا نَحْنُ اَبْنَاءُ اللّٰہِ وَاَحِبَّاءُ ، یعنی ہم اللہ کے بیٹے اور اس کے پیارے ہیں، پس ہم جو چاہیں کریں، ہمیں کوئی پرواہ نہیں۔ جنت میں ہمارے سوا کوئی داخل ہو ہی نہیں سکے گا، لَنْ یَّدْخُلَ الْجَنَّۃَ اِلاَّ مَنْ کَانَ ہُوْدًا اَوْنَصَاریٰ، سو اس ارشاد سے واضح فرما دیا گیا کہ اللہ تعالیٰ کے یہاں اس طرح کا کوئی بھی معیار و مدار نہ معتبر ہے نہ ہو سکتا ہے۔ بلکہ وہاں کا معاملہ انسان کے اپنے ایمان و عمل پر ہے، سو جو بھی کوئی سچے دل سے ایمان لائے گا وہ اپنے رب کے یہاں اس کا صلہ و بدلہ پائے گا۔ خواہ وہ کوئی بھی ہو اور کہیں کا بھی ہو۔ اسی لئے قرآن صاف طور پر کہتا ہے مَنْ عَمِلَ صَالِحًا فَلِنَفْسِہٖ وَمَنْ اَسَآءَ فَعَلَیْہَا، یعنی جس نے نیک کام کیا اس نے اپنے ہی لئے کیا اور جس نے برائی کی اس کا وبال بھی خود اسی پر پڑے گا۔ والعیاذ باللہ العظیم، پس انسان کی نجات اور اس کی فوز و فلاح کا مدار و انحصار اس کے اپنے ایمان و عمل میں ہے،
۶۵۔۔  یعنی حسی اور ظاہری طور پر تم لوگ ایسے بن جاؤ یا معنوی اور باطنی طور پر دونوں ہی قول و احتمال موجود ہیں ہم نے اپنی تفسیر عمدۃ البیان المعروف تفسیر المدنی الکبیر میں اس بارے ضروری تفصیل پیش کر دی ہے۔ اس کے لئے اسی کی طرف رجوع کریں۔ اللہ تعالیٰ ہر قسم کے زیغ و ضلال سے ہمیشہ اپنی حفاظت و پناہ میں رکھے، آمین
۶۶۔۔   کیونکہ سبق ہمیشہ ایسے ہی لوگ لیتے ہیں جو اپنے اندر خدا کا خوف رکھتے ہیں۔ ورنہ جو لاپروا اور بے فکر ہوتے ہیں، ان کے لئے کسی بھی چیز میں نہ کوئی درس ہوتا ہے نہ عبرت، پس خوفِ خدا رکھنے والوں اور عبرت پکڑنے والوں کے لئے ان لوگوں کے اس قصے میں بڑا سامان عبرت و بصیرت تھا اور ہے کہ اللہ کے قانون کو توڑنے والوں اور اس کی مقرر کردہ حدود سے تجاوز کرنے والوں کا انجام کتنا بھیانک اور کس قدر ہولناک ہوتا ہے۔ والعیاذ باللہ العظیم۔ اللہ تعالیٰ ہمیشہ اور ہر اعتبار سے اپنی حفاظت و پناہ میں رکھے۔ آمین ثم آمین یا رب العالمین
۶۷۔۔  سو یہ بدبختی اور فقدانِ ایمان کا نتیجہ و ثمرہ ہے کہ پیغمبر کے حکم و ارشاد کے جواب میں انہوں نے ان سے اس طرح کہا کہ آپ ہم سے مذاق کرتے ہیں، حالانکہ پیغمبر کی شان اس سے بہت اعلیٰ و ارفع ہوتی ہے کہ وہ اس طرح کے کسی سنجیدہ سوال کے جواب میں مذاق اڑائے، اور بات کو اس طرح ٹال کر آئی گئی کر دے۔ ان کا تو ہر قول و فعل کانٹے کے قول پر تُلا ہوا ہوتا ہے، اور ان کا کام اور ان کی شان ہر موقع پر اور ہر حال میں راہ حق و ہدایت کی راہنمائی کرنا ہوتا ہے۔ اسی لئے ان لوگوں کی اس بات کے جواب میں حضرت موسیٰ نے ان سے فرمایا کہ میں اللہ کی پناہ مانگتا ہوں اس بات سے کہ میں جاہلوں میں سے ہوں جاؤں۔ والعیاذ باللہ العظیم۔
۶۸۔۔  سو ایمان و یقین کی قلت اور اس کے فقدان کی بناء پر ان لوگوں نے پھر بھی پیغمبر کے حکم و ارشاد پر عمل کرنے کے بجائے قیل و قال اور حیل و حجت ہی سے کام لینا شروع کر دیا۔ بہرکیف پیغمبر نے ان کے اس سوال کے جواب میں ارشاد فرمایا کہ وہ گائے نہ بہت بوڑھی ہو، اور نہ بالکل بچھیا، بلکہ ان دونوں کے درمیان اوسط عمر کی ہو، پس تم لوگ قیل و قال اور حیل و حجت کے بجائے وہ کام کرو جو تمہارے کرنے کا ہے، اور جس کا تمہیں حکم دیا جا رہا ہے۔ کہ یہی تقاضا ہوتا ہے ایمان کا، اور پیغمبر سے پوچھنے اور سوال کرنے کا، اور پیغمبر کے حکم و ارشاد کی اطاعت و اتباع ہی میں بھلا اور فائدہ ہوتا ہے ہر کسی کا، وباللہ التوفیق لما یحب و یرید، وعلیٰ ما یحب و یرید،
۶۹۔۔  یعنی انہوں نے اپنے پیغمبر کی اس تنبیہ و توجیہ کے باوجود آنجناب کے حکم ارشاد پر عمل کرنے کے بجائے اس گائے کے رنگ کے بارے میں مزید سوال کیا۔ اور اس طرح انہوں نے اپنے دائرہ آزادی کو مزید تنگ کر دیا، اور یہی نتیجہ ہوتا ہے بے مقصد اور لایعنی سوالات کا، اسی لئے قرآن مجید میں دوسرے مقام پر ایسے لایعنی اور بے مقصد سوال کرنے سے منع فرمایا گیا، ارشاد ہوتا ہے، اور ایمان والوں کو خطاب کر کے ارشاد ہوتا ہے، یَااَیُّہَا الَّذِیْنَ اٰمَنُوْالَاتَسْئَلُوْا عَنْ اَشْیَآءَ اِنْ تُبْدَلَکُمْ تَسُؤْکُمْ الایۃ (المائدہ، ۱۰۱) سو اس آیت کریمہ میں ایمان والوں کو ایسے بے مقصد اور غیر ضروری سوالات سے صاف اور صریح طور پر منع فرما دیا گیا، والعیاذ باللہ، اللہ ہمیشہ اپنی حفاظت و پناہ میں رکھے۔ آمین ثم آمین
۷۱۔۔  بہرکیف ان کے اس سوال پر پیغمبر نے ان کو اس گائے کا رنگ بھی بتا دیا جو کہ ان لوگوں کے یہاں گائے کا سب سے عمدہ رنگ سمجھا جاتا تھا۔ سو ایمان و یقین کی قوت اور اس کی روشنی سے محرومی کے باعث ان لوگوں نے پیغمبر کی بات پر عمل کرنے کے بجائے پھر ان سے کہا کہ گایوں کا معاملہ چونکہ ہم پر مشتبہ ہو رہا ہے اس لئے ان لوگوں کو اس گائے کی کچھ اور صفات بتا دیں۔ اور اس طرح انہوں نے اپنی قیل و قال سے اپنے لئے دائرہ اور تنگ کر دیا، کیونکہ ایسی اور ایسی صفات کی گائے کا ان کے لئے ملنا مشکل ہو گیا، حدیث شریف میں وارد ہے کہ اگر وہ لوگ اپنے پیغمبر کے قول و ارشاد کے مطابق کوئی بھی گائے لیکر ذبح کر دیتے تو ان کا کام بن جاتا۔ مگر انہوں نے اپنی قیل و قال سے اپنا دائرہ خود تنگ کیا سو آخرکار انہوں نے اس طرح کی ایک گائے کو تلاش بسیار کے بعد حاصل کر کے ذبح کر دیا۔ اور ان کے دل و دماغ میں قیام مصر کے دوران مصری مشرکوں کے میل جول سے گائے کے بارے میں تقدس اور اس کی پوجا سے متعلق جو جراثیم پیدا ہو گئے تھے، ان کو ختم کرنے کے لئے گائے کو خود ان کے ہاتھوں سے ذبح کرایا گیا۔ کہ جس کو وہ معبود مانتے۔ اور اس کو مقدس جانتے تھے۔ بس تو خود اپنے ہاتھوں ذبح کر دیا۔
۷۳۔۔  یعنی تم لوگوں کو عقل سے کام لینا چاہیے تاکہ تم قدرت کی ان نشانیوں سے سبق لے سکو، اور ان میں غور و فکر سے کام لیکر تم راہ حق و ہدایت کو اپنا سکو۔ اور اس کے نتیجے میں تم لوگ دارین کی سعادت و سرخروئی سے فیض یاب و سرفراز ہو سکو، سو اس میں سراسر تمہارا اپنا ہی بھلا و فائدہ ہے۔
۷۴۔۔  جس کے نتیجے میں ان میں حق و ہدایت کی کسی صدا و پکار کا کوئی اثر ہی نہیں ہوتا۔ سو قسوتِ قلوب یعنی دلوں کی سختی بیماریوں کی بیماری اور محرومیوں کی محرومی ہے۔ والعیاذ باللہ العظیم۔ اللہ ہمیشہ محفوظ رکھے۔ آمین 
      ۲۔  سو پتھروں کے اندر بھی تاثر اور اثر پذیری کی یہ مختلف صورتیں ظاہر ہوتی ہیں، کہیں ان سے پھٹ کر نہریں نکلتی ہیں، جن سے دنیا طرح طرح سے مستفید و فیض یاب ہوتی ہے۔ اور کہیں ان کے پھٹنے سے چھوٹے پیمانے پر پانی نکلتا ہے، جس سے لوگ مختلف قسم کے فائدے اٹھاتے ہیں اور کہیں یہ اللہ کے خوف سے گر پڑتے ہیں، اور اس طرح یہ اپنی زبانِ حال سے اپنے خالق و مالک کے حضور جھکنے اور سجدہ ریز ہونے کا درس دیتے ہیں، مگر تم لوگ ہو کہ تمہارے دل ان پتھروں سے بھی زیادہ سخت ہو گئے نہ وہ کسی طرح پسیجتے ہیں، اور نہ ان میں حق و صداقت اور خیر و اصلاح کی کسی بات کا کوئی اثر ہوتا ہے۔ والعیاذ باللہ جل وعلا 
      ۳۔  سو اللہ غافل و بے خبر نہیں تمہارے ان کاموں سے جو تم لوگ کرتے ہو۔ بلکہ وہ سب کچھ اس کے سامنے ہے جو لوگ کرتے ہو۔ پس وہ اگر اپنے حِلمْ و کرم کی بناء پر تم لوگوں کو فوراً پکڑتا نہیں، تو اس سے تمہیں کبھی دھوکے میں نہیں پڑنا چاہیئے، کہ یہ بہرحال ایک ڈھیل ہے جو اس کی طرف سے تم لوگوں کو مل رہی ہے، جس نے بالآخر ختم ہو جانا ہے۔ اور آخرکار تم لوگوں کو اپنے کئے کرائے کا بھگتان بہرحال بھگتنا ہے۔ اس سے تم کبھی بچ نہیں سکو گے، اس لئے تم لوگ ہوش کے ناخن لو۔ قبل اس سے کہ اس کا موقع تمہارے ہاتھ سے نکل جائے۔ اور تمہیں ہمیشہ کے لئے پچھتانا پڑے۔ والعیاذ باللہ،جَلَّ وَعَلَا بِکُلِّ حَالٍ مِّنَ الاحوال
۷۵۔۔   یعنی ان کو یہ بھی معلوم ہے کہ اللہ کے اس کلام کا اصل اور صحیح مطلب کیا ہے نیز یہ بھی کہ جو مطلب یہ لوگ اس کا بتا رہے ہیں وہ اس کے خلاف اور غلط ہے، اور یہ وہ بھی جانتے ہیں کہ اللہ کے کلام کو بدلنا اور جان بوجھ کر بدلنا کتنا بڑا جرم ہے، مگر اس سب کے باوجود یہ لوگ اس سنگین جرم کا ارتکاب کرتے ہیں، تو پھر ایسوں سے کسی خیر کی کوئی توقع آخر کس طرح رکھی جا سکتی ہے؟ تو پھر تم لوگ اے ایمان والو ! ان سے ایمان کی توقع کیسے اور کیونکر رکھتے ہو؟ یعنی ان سے کسی خیر کی اور خاص کر ایمان لانے کی توقع رکھنا عبث اور بےسود و لاحاصل ہے، والعیاذ باللہ جل وعلا
۷۶۔۔   سو اس سے ان لوگوں کی حماقت اور مت ماری کا اندازہ کیا جا سکتا ہے۔ کہ یہ لوگ اپنے لوگوں سے کہتے ہیں کہ کیا تم لوگ ایمان والوں کو وہ باتیں بتاتے ہو جو اللہ نے تم پر کھولی ہیں تاکہ اس بنا پر وہ تمہارے خلاف تمہارے رب کے یہاں حجت قائم کریں؟ یعنی تم ایسا نہ کرو۔ تاکہ اس طرح یہ تمہارے خلاف تمہارے رب کے یہاں حجت نہ قائم کر سکیں، والعیاذ باللہ
۷۷۔۔  سو جب اللہ تمہاری ظاہر کردہ اور پوشیدہ باتوں کو ایک برابر جانتا ہے تو پھر اس سے تمہارا اپنی کسی بھی بات کو کسی بھی طرح چھپانا آخر کیونکر ممکن ہو سکتا ہے؟ اور تم لوگ اسطرح کے خبط اور گمراہ کن خیال میں آخر کیوں مبتلا ہو۔ تمہاری مت کہاں اور کیوں ماری گئی۔ والعیاذ باللّٰہ العظیم، بِکُلِّ حَالٍ مِّنَ الاحوال
۷۹۔۔  اور جب اللہ تعالیٰ کے نزدیک دنیا ساری کی حیثیت بھی مچھر کے پر کے برابر بھی نہیں جیسا کہ صحیح حدیث میں حضرت نبی معصوم علیہ الصلوٰۃ والسلام سے مروی و منقول ہے، کہ اگر اللہ تعالیٰ کے یہاں دنیا ساری کی حیثیت مچھر کے ایک پرکے برابر بھی ہوتی، تو اللہ تعالیٰ کسی کافر کو پانی کا ایک گھونٹ بھی نہ پلاتا۔ تو پھر اس میں سے کچھ ٹکوں کی حیثیت کیا ہو سکتی ہے؟ اور وہ بھی حق فروشی کے عوض اور اس کے بدلے میں؟ سو اس سے اندازہ کیا جا سکتا ہے کہ جو لوگ دنیائے دُوں کے کچھ ٹکوں کے عوض حق فروشی کے جرم کا ارتکاب کرتے ہیں وہ اپنے لئے کس قدر ہولناک خسارے کا سامان کرتے ہیں۔ العیاذُ باللہ العظیم۔
۸۰۔۔  سو اللہ تعالیٰ کے ذمے ایسی بے بنیاد بات لگانا جو اس نے فرمائی نہ ہو، بڑا ہی سنگین جرم، اور انتہائی ہولناک خسارے کا باعث ہے۔ والعیاذ باللہ العظیم، اللہ تعالیٰ ہمیشہ اور ہر اعتبار سے اپنی حفاظت و پناہ میں رکھے، نفس و شیطان کے ہر مکر و فریب سے امن و امان میں رکھے، اور ہمیشہ اور ہر حال میں راہِ حق و صواب پر مستقیم و ثابت قدم رہنے کی توفیق بخشے، آمین ثم آمین
۸۲۔۔  سو اس ضابطہ عام اور قاعدہ کلیہ سے واضح فرما دیا گیا کہ آخرت میں نجات اور نعیم جنت سے سرفرازی کا مدار و انحصار حسب و نسب جیسی کسی غیر اختیاری چیز پر نہیں، بلکہ انسان کے اپنے ایمان و عمل اور عقیدہ و کردار پر ہو گا، جو لوگ ایمان صادق اور عمل صالح کی دولت رکھتے ہونگے وہ جنت کی سدا بہار نعمتوں سے بہرہ مند و سرفراز ہونگے۔ خواہ وہ کوئی بھی ہوں اور کہیں کے بھی ہوں، اور کسی بھی قوم قبیلے اور رنگ ونسل سے تعلق رکھتے ہوں، اور ان کو ہمیشہ ہمیشہ کے لئے وہاں رہنا نصیب ہو گا۔ اور جو اس دولت سے محروم رہے ہونگے، والعیاذ باللہ ان کا ٹھکانا دوزخ ہو گا جس میں ان کو ہمیشہ ہمیشہ کے لئے رہنا پڑے گا، خواہ وہ کوئی بھی ہوں، اور کہیں کے بھی ہوں، والعیاذ باللہ جل وعلا بکل حال من الاحوال، وفی کل موطن من المواطن فی الحیاۃ
۸۳۔۔  سو بنی اسرائیل سے لئے گئے اس عہد میں سب سے پہلے اللہ تعالیٰ کے حق کا ذکر فرمایا گیا ہے کہ سب سے پہلا سب سے بڑا اور سب سے مقدم حق اسی وحدہٗ لاشریک کا ہے کہ وہ اس ساری کائنات کا بلا شرکت غیرے خالق و مالک بھی ہے اور اس میں حاکم و متصرف بھی، اور اسی کا حق ہے اس کی عبادت و بندگی اور اس کی اطاعت مطلقہ اس کے بعد مخلوق میں سب سے پہلا اور بڑا حق والدین کا بیان فرمایا گیا ہے کہ انسان کے اس دنیا میں وجود و بروز کا ذریعہ و وسیلہ وہی ہیں۔ اور اس کی پرورش بھی ان ہی کے ذریعے ہوتی ہے اور ان کی محبت و شفقت بھی ایسی کامل اور بے مثال ہوتی ہے جو اور کسی میں نہیں ہو سکتی، اسی لئے قرآن حکیم میں کئی جگہ اللہ تعالیٰ کے حق کے متصل باپ کا حق ذکر فرمایا گیا ہے جس سے اس کی اہمیت اور عظمت واضح ہو جاتی ہے، اور ان کا حق حسن سلوک ہے۔ مگر بنی اسرائیل نے اس کے باوجود اس عہد خداوندی کی خلاف ورزی کی۔ کہ ان کی عادت اور وطیرہ ہی یہی ہے۔ اور اس کا بھگتان کو بھگتنا پڑا۔ اور بڑے ذلت آمیز اور رسوا کن انداز میں بھگتنا پڑا۔ سو اللہ تعالیٰ سے باندھے ہوئے عہد و پیماں کو توڑنے کا نتیجہ و انجام بڑا ہولناک ہوتا ہے۔ والعیاذ باللہ جل وعلا۔ اللہ تعالیٰ ہمیشہ اور ہر اعتبار سے اپنی حفاظت و پناہ میں رکھے۔ آمین ثم آمین
۸۴۔۔  اسلام سے پہلے مدینہ منورہ میں اوس و خزرج کے دو عرب قبیلے آباد تھے، جو آپس میں ایک دوسرے کے دشمن تھے، اور ان کے درمیان جنگ و جدال کا سلسلہ ہمیشہ جاری رہتا تھا۔ ادھر یہود کے بھی وہاں پر تین قبیلے آباد تھے بنو قینقاع بنو قریظہ، اور بنو نضیر، اور ان میں سے یہود بنو قینقاع قبیلہ اوس کے حلیف تھے، اور اپنے بھائیوں یعنی بنو قریظہ کے دشمن، اور یہود بنو نضیر عربوں کے قبیلہ خزرج کے حلیف تھے اور اپنے بھائیوں کے دشمن سو جب اوس اور خزرج کی آپس میں جنگ ہوتی تو یہودی بھی اپنے اپنے حلیفوں کے ساتھ شامل ہو کر اپنے یہودی بھائیوں کے خلاف لڑتے، اور اس طرح وہ اپنے قومی بھائیوں کے قتل و خونریزی کے مرتکب ہوتے، اور جب ان کے پاس اپنے دوسرے بھائیوں کے کچھ لوگ قیدی ہو کر آتے تو یہ ان کو فدیہ دے کر چھڑاتے، اور کہتے کہ اپنے بھائیوں کو قید سے چھڑانا ہم پر ضروری اور لازم ہے، حالانکہ ان سے جو عہد لیا گیا تھا اس کے بموجب ان کو ان کے گھروں سے نکالنا ہی سرے سے ان پر حرام تھا۔ سو یہاں ان کے اسی رویے پر تبصرہ فرمایا گیا ہے۔ اور ان کی اس پر سرزنش فرمائی گئی۔
۸۵۔۔ یعنی جو بات تمہاری مرضی اور خواہش کے مطابق ہوئی اس کو تو مان لیا، اور جو اس کے خلاف ہوئی اس کو نہ مانا۔ سو یہ حق اور ہدایت کی پیروی نہ ہوئی بلکہ اپنی مرضی اور خواہش کی پیروی ہوئی۔ اور حق و ہدایت کے مقابلے میں اپنی مرضی اور خواہش کی پیروی ایمان نہیں کفر ہے اور یہ حق پرستی نہیں بلکہ خواہش پرستی ہے افسوس کہ یہ مرض آج بہت سے مسلمانوں کے اندر بھی موجود ہے، بلکہ نام کے مسلمانوں کی اکثریت اس کے اندر مبتلا ہے، والعیاذ باللہ جل وعلا بکل حالٍ من الاحوال۔  
      ۲۔  سو اس سے اس اصولی اور بنیادی حقیقت کو واضح فرما دیا گیا کہ دین کے کچھ حصوں کو ماننا اور کچھ کا انکار کرنا کفر ہے۔ اور ایسے لوگوں کے لئے اس دنیا میں بھی بڑی رسوائی ہے۔ اور آخرت میں ایسوں کو سخت ترین عذاب کی طرف لوٹایا جائے گا۔ والعیاذ باللہ۔ افسوس کہ یہودی کفر و انکار کا یہ نمونہ آج کے مسلمانوں کے اندر بھی نہ صرف موجود ہے، بلکہ پوری طرح موجود ہے۔ دین حنیف کے کتنے ہی ایسے اصولی اور بنیادی احکام و ارشادات اور صریح اور واضح تعلیمات ہیں جن کی علی الاعلان اور کھلم کھلا خلاف ورزی کی جا رہی ہے، اللہ کے سوا کسی اور کی پوجا و بندگی حرام ہے۔ مگر آج کے مسلم معاشرے میں جگہ جگہ غیر اللہ کے آگے سجدہ کئے جا رہے ہیں۔ آستانوں اور جبوں قبوں کے گرد طواف کئے جا رہے ہیں، اور پھیرے مانے جا رہے ہیں، غیر اللہ کے نام کی نذریں اور نیازیں مانی اور دی جا رہی ہیں، خلافِ اسباب غیر اللہ کو حاجت روائی و مشکل کشائی کے لئے پکارنا نصوص صریحہ کے ذریعہ ممنوع اور حرام ہے، مگر یہ کام دھڑے سے کیا جا رہا ہے اور اٹھتے بیٹھتے طرح طرح کے ناموں سے غیر اللہ کو پوجا پکارا جا رہا ہے۔ سود جوا اور سٹے بازی نصوص صریحہ کے ذریعے ممنوع و حرام ہے۔ مگر اس کے باوجود یہ سب کام اعلیٰ الاعلان ہو رہے ہیں غیر محرم عورتوں کو دیکھنا اور دکھانا حرام ہے۔ مگر ایسے سب کام پورے عروج پر ہیں وغیرہ وغیرہ والعیاذ باللہ۔ اور حق بات کو سننے ماننے کے بجائے الٹا ان لوگوں کو کوسا جا رہا ہے جو ان طرح طرح کی محرمات سے روکتے اور ان سے باز رہنے کی تلقین کرتے ہیں۔ فالی اللہ المشتکی۔ وہو المستعان۔
۸۸۔۔  سو اس سے یہود بے بہبود کے اصل روگ اور اس کی علت کو واضح فرما دیا گیا، سو ان کی محرومی کا اصل سبب اور ان کا روگ اور بیماری تھی ان کا عجب و استکبار، اور عناد و ہٹ دھرمی، یعنی یہ لوگ اس زعم اور گھمنڈ میں مبتلا تھے کہ ہم کوئی بڑی چیز ہیں ہمیں کسی کی ہدایت و راہنمائی کی ضرورت نہیں، اسی لئے ان کا کہنا تھا کہ ہمارے دل بند ہیں۔ پس ان میں کسی کی کوئی بات اثر نہیں کر سکتی اور ہمیں کسی کی بات سننے اور ماننے کی کوئی ضرورت نہیں، غُلْف کے لفظ کے معنی و مطلب میں دو احتمال ہیں ایک یہ کہ یہ اَغْلَف کی جمع ہو، جیسے اَحْمَر کی جمع حُمْر، سو اوپر والا معنی و مطلب جس کو ترجمہ کے اندر بھی اختیار کیا گیا ہے۔ اسی قول و احتمال پر مبنی ہے، جبکہ دوسرا احتمال اس میں یہ بھی ہے کہ یہ غِلاف کی جمع ہو جیسے کتاب کی جمع کُتُب سو اس صورت میں اس کا معنی و مطلب ہو گا کہ ہمارے دل علم سے بھرے ہوئے ہیں، ہمیں کسی اور کی بات سننے اور ماننے کی ضرورت نہیں، سو ان دونوں ہی صورتوں میں ان کے عجب و استکبار اور عناد و ہٹ دھرمی کا پتہ چلتا ہے اور یہی چیز ان کی محرومی کا باعث ہے والعیاذُ باللہ العظیم۔
۸۹۔۔ یعنی یہ لوگ اس طرح کی دعائیں مانگا کرتے تھے کہ وہ نبی آخر الزمان تشریف لائیں، تو ہم ان کے جھنڈے تلے جمع ہو کر کفار و مشرکین سے لڑیں۔ اور ان سے اپنا انتقام اور بدلہ لیں۔ چنانچہ حضرت قتادہ اس سے متعلق کہتے ہیں کہ یہ لوگ کہا کرتے تھے اِنَّہ، سَیَأتِیْ نَبِیٌّ یعنی وہ نبی موعود ومُنْتَظَر عنقریب ہی آنے والے ہیں اور اسی بناء پر یہ لوگ مشرکوں سے کہا کرتے تھے قَدْ اَظَلَّ زَمَانُہ، یَقْتُلُکمْ قَتْلَ عَادٍ وَّاَرِمِ یعنی اس نبی آخر الزمان کی بعثت و تشریف آوری کا زمانہ قریب ہی آ لگا ہے، وہ آکر تم لوگوں کا اس طرح صفایا کر دیں گے، جس طرح عاد اور آدم کا صفایا کیا گیا ہے۔ لیکن جب وہ پیغمبر تشریف لائے تو یہ لوگ ان کے منکر ہو گئے (ابن کثیر، مراغی، وغیرہ) اس کی مزید تفصیل جاننے کے لئے ہماری بڑی تفسیر تفسیر المدنی الکبیر کی طرف رجوع کریں۔ 
       ۲۔ کہ انہوں نے حق کو پہچاننے اور اس کے واضح ہو جانے کے باوجود اس کا انکار کیا اور ایمان کے بجائے کفر کو اپنایا اور وجہ اس کی ظاہر ہے کہ رات کے اندھیرے میں کوئی اگر ٹھوکر کھائے تو اس کے لئے تو عذر اور معذوری کی گنجائش ہو سکتی ہے لیکن جو دن کے اجالے اور کھلی روشنی میں جانتے بوجھتے ہلاکت و تباہی کے کسی کھڈے میں گرے اس کے لئے کسی عذر و معذرت کی کوئی گنجائش آخر کس طرح ہو سکتی ہے؟ سو ان لوگوں کی مثال ایسے ہی ہے کہ جیسے کوئی دن کی روشنی میں ہلاکت کے گہرے کھڈے میں چھلانگ لگائے ۔، والعیاذ باللہ العظیم
۹۰۔۔  اور یہ اس لئے کہ ان کافروں نے اپنے عجب و استکبار اور کبر و غرور کی بناء پر حق سے روگردانی برتی اس لئے ان کو ان کے کبر و غرور کی پاداش میں ذلت و رسوائی کا عذاب بھگتنا پڑے گا کہ جزاء جنس عمل سے ہوتی ہے العیاذ باللہ۔ اللہ تعالیٰ ہمیشہ اور ہر اعتبار سے اپنی حفاظت میں رکھے۔ سو عُجْب واستکبار یعنی اپنی بڑائی کا زعم و گھمنڈ محرومیوں کی محرومی، اور ہلاکت و تباہی کا باعث ہے، اس کے برعکس عبدیت وا نابت، اور سمع و طاعت کی خو وسیلہ سرفرازی ہے، وباللہ التوفیق لما یحب و یرید، وعلی ما یحب و یرید، بکل حالٍ من الاحوال، وفی کل موطن من المواطن فی الحیاۃ
۹۱۔۔  سو اس سے واضح ہو جاتا ہے کہ تم لوگ اپنے ایمان کے دعوے میں سچے نہیں ہو، بلکہ تم اس میں بالکل جھوٹے ہو۔ ورنہ تم اللہ کے نبیوں کو اس طرح قتل نہ کرتے، سو تمہارا عمل و کردار تمہارے دعوی ایمان کی تردید کا کھلا ثبوت ہے والعیاذ باللہ۔
۹۲۔۔ یعنی ایسے کھلے اور واضح دلائل کے ساتھ جن سے حق کا حق ہونا اور باطل کا باطل ہونا پوری طرح واضح ہو جاتا تھا۔ اور حق کے بارے میں کسی شک و شبہہ کی کوئی گنجائش باقی نہیں رہتی تھی لیکن تم لوگوں نے اپنی بدبختی کی بنا پر اس کے باوجود گوسالہ پرستی کے ظلم عظیم کا ارتکاب کیا۔  
      ۲۔ کہ تم نے حق کے پوری طرح واضح ہو جانے کے باوجود شرک کے ظلم عظیم کا ارتکاب کیا۔ اور اس طرح تم نے خود اپنی ہلاکت و تباہی کا سامان کیا، کیونکہ اسطرح تمہارا جرم دوہرا اور ڈبل ہو جاتا ہے، اس لئے کہ تم نے حق کے واضح ہو جانے کے باوجود اس کی خلاف ورزی کی، اور شرک جیسے سنگین اور ہولناک جرم کا ارتکاب کیا، سو ان وجوہ سے تمہارے جرم کی سنگینی کہیں بڑھ جاتی ہے، والعیاذ باللہ العظیم۔
۹۳۔۔ یعنی پیغام حق و ہدایت کو صدق دل سے اپناؤ جو کچھ تم لوگوں کو تمہارے رب کی طرف سے کہا جا رہا ہے اس کو غور سے سنو تاکہ خود تمہارا بھلا ہو سکے۔ دنیا کی اس عارضی اور فانی زندگی میں بھی، اور آخرت کے اس حقیقی اور اَبَدی جہاں میں بھی۔ پس اس سے اِعراض اور رُوگردانی میں خود تمہارا اپنا ہی خسارہ اور نقصان ہو گا، والعیاذ باللہ العظیم 
      ۲۔ اور جب دل میں کفر کی میل جم جائے تو پھر حق بات کو سننے اور ماننے کی کوئی توقع کس طرح کی جا سکتی ہے؟ اس لئے ان لوگوں سے جب اتنا مضبوط اور پختہ عہد لیا گیا تو انہوں نے زبان سے تو کہہ دیا کہ ہم نے سن لیا اور مان لیا۔ لیکن عملی طور پر انہوں نے اس کی نافرمانی کی۔ اور اس طرح انہوں نے اپنی محرومی اور بدبختی کے داغ کو اور پکا کر دیا۔ اور یہی نتیجہ ہوتا ہے عناد و استکبار اور ضد و ہٹ دھرمی کا۔ والعیاذُ باللہ اللہ تعالیٰ زیغ و ضلال کی ہر صورت سے محفوظ ہمیشہ محفوظ رکھے اور ہمیشہ اور ہر حال میں راہِ حق و صواب پر مستقیم و ثابت قدم رہنے کی توفیق بخشے، آمین ثم آمین
۹۴۔۔   یعنی اپنے اس دعوے میں کہ تم لوگ اللہ کے پیارے ہو اور جنت تمہارے ہی لئے ہے۔ تمہارے سوا کوئی اس میں جا ہی نہیں سکے گا سو اگر تم لوگ اپنے ان دعووں میں سچے ہو تو تم موت کی تمنا کرو۔ تاکہ تم جلد جنت میں پہنچ جاؤ۔ اور تمہاری سب تمنائیں اور آرزوئیں بھی پوری ہو جائیں۔ اور تمہارے ایسے تمام دعووں کی حقیقت بھی سب کے سامنے واضح ہو جائے۔ اور اگر تم اس کے باوجود موت کی تمنائیں نہیں کرتے تو تم نے اپنے دعووں میں جھوٹے ہیں،
۹۵۔۔  سو ایسے لوگ دنیا والوں کو تو دھوکہ دے سکتے ہیں۔ لیکن اللہ تعالیٰ کو دھوکہ دینا کسی بھی طرح ممکن نہیں ہو سکتا، کیونکہ وہ ان کے ظاہر و باطن کو پوری طرح اور ایک برابر جانتا ہے۔ سو اس سے قرآن حکیم کا ایک معجزہ سامنے آتا ہے کہ قرآن حکیم نے اس قدر زور اور قوت کے ساتھ اس کا اعلان و اظہار فرمایا کہ یہ لوگ خود اپنے ہاتھوں سے کی گئی اپنی کمائی کے نتیجے میں موت کی تمنا کبھی بھی نہیں کرینگے، سو ایسے ہی ہوا۔ اور یہود کبھی اپنی موت کی تمنا نہیں کر سکے۔ حالانکہ ان کے لئے اس کا موقع تھا کہ وہ قرآن حکیم کے اس کھلے اور واضح چیلنج کے جواب میں اور اس اعلان کی تکذیب کے مقصد سے اس طرح کی کوئی تمنا کر دکھاتے۔ مگر کہاں؟ سو اس سے ان دعووں کی قلعی کھل جاتی ہے۔ والحمد للہ جل وعلا، اللہ تعالیٰ مکر و فریب کے ہر شائیبے سے ہمیشہ محفوظ رکھے اور ہمیشہ راہ حق و صواب پر چلنا نصیب فرمائے۔ آمین ثم آمین یا رب العالمین
۹۶۔۔  ان کا کوئی قول و فعل اور حرکت و سکون اس سے مخفی اور اوجھل نہیں ہو سکتا، سو ان کو اپنے سب کئے کرائے کا بھگتان بہرحال بھگتنا ہے، اس سلسلہ میں ان کو جو ڈھیل مل رہی ہے اس سے ان کو کبھی دھوکے میں نہیں پڑنا چاہیے کہ وہ بہرحال ایک ڈھیل ہے جس نے بالآخر اور بہر طور ختم ہو کر رہنا ہے۔
۹۷۔۔ سو جب جبرائیل امین مامور مِنَ اللہ اور اللہ تعالیٰ کے حکم و ارشاد کے پابند ہیں۔ اور انہوں نے اللہ تعالیٰ کے حکم و ارشاد کے مطابق قرآن حکیم جیسی اس عظیم الشان اور بے مثال نعمت کو پیغمبر کے دل پر اتارا۔ اور اس کو دنیا تک پہنچایا جو کہ انسان کے لئے دارین کی سعادت وسرخروئی سے سرفراز کرنے والی نعمت ہے، اور جو فلاح و نجات اور حقیقی کامیابی سے سرفرازی کا واحد ذریعہ و وسیلہ ہے تو پھر ایسی صورت میں حضرت جبرائیل امین سے عداوت و دشمنی رکھنے سے بڑھ کر حماقت و محرومی اور کیا ہو سکتی ہے؟ والعیاذُ باللہ العظیم، یہاں سے یہ حقیقت بھی واضح ہو جاتی ہے کہ جب بدبختوں نے حضرت جبرائیل امین جیسی پاکیزہ اور مقدس ہستیوں کو بھی معاف نہیں کیا، تو وہ اور کس کو معاف کرینگے، اور ایسوں کی دشمنی اور طعن و تشنیع سے کوئی کس طرح بچ سکتا ہے؟ پس کوئی ایسا کبھی یہ نہ سوچے کہ مجھے سب اچھا کہیں، کہ ایسا نہ کبھی ہوا ہے، اور نہ ہو سکتا ہے، بلکہ اصل کوشش اس امر کی ہونی چاہیے کہ ہم ہمیشہ راہِ حق ہی پر گامزن رہیں، ہمارا رب ہم سے راضی ہو، اور اس کے ساتھ ہمارا معاملہ صحیح رہے، اس کے بعد دنیا کیا کہتی ہے، اس کی کوئی پرواہ نہیں ہونی چاہیئے، وباللہ التوفیق لما یحب و یرید، وعلیٰ ما یحب و یرید، بکل حالٍ من الاحوال 
      ۲۔  سو اس سے واضح فرما دیا گیا کہ ہدایت قرآن سے سرفرازی کے لئے اولین شرط ایمان ہے، پس جو لوگ اس کتاب حکیم پر صدق دل سے ایمان رکھتے ہیں۔ ان کے لئے یہ سراسر ہدایت ہے، ان کو یہ زندگی کے ہر مرحلے پر۔ اور ہر اعتبار سے ہدایت و راہنمائی کرتی ہے، اور ان کو یہ ان طریقوں اور راستوں سے آگہی بخشتی ہے جو ان کو دارین کی سعادت و سرخروئی سے سرفراز و بہرہ ور کرتے ہیں، اور ان کو یہ ابدی سعادت و کامرانی اور جنت کی ابدی نعمتوں۔ اور وہاں کی ابدی اور حقیقی بادشاہی کی عظیم الشان اور بے مثال خوشخبری سے نوازتی ہے وباللہ التوفیق لما یحب و یرید۔
۱۰۰۔۔  سو اکثریت ہمیشہ بے ایمانوں ہی کی رہی کل بھی یہی تھا۔ اور آج بھی یہی ہے۔ پس عوام کالانعام کی اکثریت کی تائید یا تردید کو معیار حق و صدق نہیں قرار دیا جا سکتا۔ جس طرح کہ مغربی جمہوریت کے پرستاروں کا کہنا اور ماننا ہے۔ اور جس طرح کہ ہمارے یہاں کے اہل بدعت کا کہنا ہے کہ فلاں فلاں کام چونکہ عوام الناس میں رائج اور ان کے یہاں پسندیدہ ہیں لہٰذا وہ درست ہیں، سو ایسے جاہلوں کا اس طرح کہنا سراسر غلط ہے۔ کیونکہ دین حق میں عوام الناس کی تائید یا تردید معیار حق و صدق ہو ہی نہیں سکتی۔ کہ عوام الناس کی اکثریت ہمیشہ جاہل اور بے ایمان ہی رہی ہے۔ کل بھی یہی تھا۔ اور آج بھی یہی ہے، پس حق و صدق وہی ہے جو اللہ اور اس کے رسول کے ارشادات سے حق ثابت ہو۔ اور باطل وہی ہے جو ان کی روشنی میں باطل قرار پائے، اور بس، والعیاذ باللہ جل وعلا
۱۰۲۔۔ سو یہ حق سے اعراض و رو گردانی کی ایک نقد سزا ہے جو ایسے لوگوں کو قدرت کی طرف سے ملتی ہے جو دین حق کی تعلیماتِ مقدسہ سے منہ موڑتے ہیں کہ وہ حق کی روشنی اور اس کے راستے سے محروم ہو کر اسی طرح کے سفلی کاموں میں لگ جاتے ہیں اور قسما قسم کے گورکھ دھندوں اور خود ساختہ جالوں میں الجھ کر اور پھنس کر رہ جاتے ہیں۔ اور ایسے اور اس حد تک کہ ان کو پھر حق کی طرف لوٹنے کی توفیق ہی نہیں ملتی، جو کہ محرومیوں کی محرومی اور ہولناک خسارہ ہے والعیاذ باللہ العظیم بکل حال من الاحوال، وفی کل موطن من المواطن فی الحیاۃ  
      ۲۔  ان دونوں فرشتوں پر جو کچھ اتارا گیا تھا اس کے بارے میں مفسرین کرام کے مختلف اقوال ہیں ان میں سے بعض تو بالکل غلط اور فرشتوں کی شان اور ان کی معصومیت کے خلاف ہیں، اور بعض دوسری نوعیت کے ہیں دل لگتی بات وہ ہے جو بعض اہل علم نے اس بارے میں اس طرح کہی ہے کہ اس سے مراد حضرات مختلف اشیاء اور کلمات کے خواص سے متعلق وہ علم ہے جو ان دونوں کو قدرت کی طرف سے بذریعہ القاء و الہام عطاء فرمایا گیا تھا، تاکہ اس کے ذریعے وہ لوگ جادو کے اثرات سے بچنے اور اپنی حفاظت و دفاع کا کام لے سکیں، اور اسطرح وہ جادوگروں کے شر سے محفوظ رہ سکیں۔ سو یہ قدرت کی ایک خاص عنایت تھی جس سے خلق خدا کی نفع رسانی کے لئے ان دونوں حضرات کو بطور خاص نوازا گیا تھا، والعلم عند اللہ سبحانہ و تعالیٰ 
      ۳۔  یعنی وہ دونوں فرشتے جس کسی کو بھی خواص کلمات سے متعلق وہ علم سکھاتے تو وہ سکھانے سے قبل اس کو اس بارے تنبیہ کرتے کہ خبردار ہم جو کچھ تمہیں سکھا رہے ہیں، اس سے اصل مقصود صرف اپنا بچاؤ اور دفاع ہے، پس کہیں ایسا نہ ہو کہ تم اس علم کو سیکھ کر آگے اسی طرح کا کوئی کالا دھندا شروع کر دو۔ جس طرح کا دھندہ یہ لوگ کر رہے ہیں۔ اور اس طرح الٹا تم خود بھی فتنے میں پڑ جاؤ اور دوسروں کے لئے فتنے بن جاؤ۔ والعیاذ باللہ جل وعلا 
      ۴۔ سو نفع و نقصان اللہ وحدہٗ لاشریک ہی کے قبضہ قدرت و اختیار میں ہے، اس کی مشیئت سب پر حاوی و محیط ہے۔ اس کی کائنات میں وہی کچھ ہوتا ہے جو اس کی مشیت کے تابع ہے، البتہ اس نے ابتلاء و آزمائش کے تقاضوں کے مطابق لوگوں کو ارادہ و اختیار کی آزادی دے رکھی ہے تاکہ اس طرح کھرا کھوٹا واضح ہو جائے۔ اور ہر چیز سامنے آ جائے 
      ۵۔ یہاں سے یہ اہم اور بنیادی حقیقت واضح ہو جاتی ہے کہ جس علم کے مطابق آدمی کا عمل نہ ہو۔ وہ علم کالعدم اور نہ ہونے کے برابر ہے، چنانچہ یہاں پر پہلے ارشاد فرمایا گیا کہ انہوں نے یقیناً اس حقیقت کو جان لیا کہ جس نے اس کاروبار سحر و کفر کو اپنایا اس کے لئے آخرت میں کوئی حصہ نہیں۔ لیکن آیت کریمہ کے خاتمے پر ارشاد فرمایا گیا کہ کاش کہ یہ لوگ جان لیتے۔ یعنی جب ان کا عمل ان کے اپنے اس علم کے خلاف اور اس کے برعکس ہے تو ان کا جاننا نہ جاننے کے برابر۔ بلکہ اس سے بھی برا ہے۔ اسی لئے حدیث میں اس علم سے پناہ مانگی گئی جو نفع نہ دے (وَمِنْ عِلْمٍ لَایَنْفَعُ) والعیاذ باللہ
۱۰۳۔۔   یعنی اگر یہ لوگ اس اہم اور بنیادی حقیقت کو جان لیتے۔ اور اس کے نتیجے میں یہ صدق دل سے ایمان لے آتے۔ اور تقوی و پرہیز گاری کو اپناتے۔ تو خود انہی کا بھلا ہوتا، کہ اس کے نتیجے میں ملنے والے اجر و ثواب سے ان کا دنیا کی اس عارضی اور فانی زندگی میں بھی بھلا ہوتا۔ اور آخرت کے اس حقیقی اور اَبَدی جہاں میں بھی سو علم حق سعادت دارین سے سرفرازی کی اساس ہے۔
۱۰۴۔۔   یعنی ان کے جرم کفر و انکار کی بناء پر کیونکہ کفر و انکار کا یہ جرم تمام جرائم کی جڑ بنیاد ہے، والعیاذ باللہ،۔ سو اس ارشاد ربانی سے یہ اہم اور اصولی تعلیم دی گئی ہے کہ جن الفاظ و کلمات سے غلط معانی و مطالب کا ایہام ہوتا ہو۔ ان کو ترک کر کے ان کی جگہ ایسے دوسرے الفاظ و کلمات استعمال کئے جائیں جن میں ایسے غلط معانی کے ایہام کی گنجائش نہ ہو۔ چنانچہ راعنا کا لفظ اپنے اصل اور حقیقی معنی و مفہوم کے اعتبار سے بالکل درست ہے کیونکہ اس کا مطلب ہے ہماری رعایت کیجئے۔ اور ہمارا خیال رکھیے وغیرہ مگر یہود وغیرہ دشمنان اسلام جب اس سے اپنے خبث باطن کی بناء پر اس لفظ کو دبا کر کہتے تو یہ راعینا بن جاتا۔ جس کے معنی ہو جاتے، اے ہمارے چروا ہے، تو اس پر یہ لوگ اپنے طور پر خوش ہوتے اور بغلیں بجاتے کہ ہم نے کیسا تیر مار دیا، اس لئے اہل ایمان کو یہ ہدایت فرمائی گئی کہ اس لفظ کے بجائے تم لوگ اُنْظُرْنَا کہا کرو۔ جس میں ایسا ایہام پیدا ہی نہیں ہو سکتا۔ اور اصل مقصد بھی واضح ہو جاتا ہے۔ والحمد للہ جل وعلا
۱۰۵۔۔  اور اتنے بڑے اور اس قدر عظیم الشان فضل و کرم والا کہ اس کے فضل و کرم کی نہ کوئی حد ہے نہ انتہاء اور اس کا کام اور اس کی شان ہی نوازنا اور کرم فرمانا ہے، اور برابر اور لگاتار نوازنا۔ اور طرح طرح سے نوازنا اور کرم فرمانا، اسی لئے اس نے تم لوگوں کو قرآن حکیم جیسی نعمت عظمیٰ سے نوازا۔ پس حاسدوں کے حسد سے اس میں کوئی فرق پڑنے والا نہیں۔ بلکہ اس سے خود ان لوگوں کی اپنی حماقت اور تنگ ظرفی کا اظہار ہوتا ہے کہ اس طرح یہ دراصل اللہ پر اعتراض کرنے کی جسارت کا ارتکاب کرتے ہیں، جو کہ جرم عظیم ہے والعیاذ باللہ العظیم۔
۱۰۶۔۔  پس وہ قادر مطلق اپنی قدرتِ مطلقہ اور حکمتِ بالغہ سے جو چاہے اور جیسا چاہے کرے۔ نسخ کے معنی اصل میں ازالہ کرنے اور ہٹا اور مٹا دینے کے آتے ہیں، چنانچہ عربی محاورہ میں کہتے ہیں نَسْخَتِ الشَّمْسُ الظِلَّ یعنی سورج نے سائے کو مٹا دیا، اسی لئے شریعت میں اس کا اطلاق کسی حکم کے بدل دینے کے لئے ہوتا ہے، جس کی حکمت کا علم حضرت شارع حکیم ہی کو ہو سکتا ہے، یعنی اللہ جَلَّ جَلَالُہ، کو، جس کا علم کامل بھی ہے اور محیط بھی، سبحانہ و تعالیٰ، اور سو اللہ تعالیٰ جن احکام کو تبدیل فرماتا ہے اس میں اس کے بندوں ہی کا بھلا مقصود ہوتا ہے پس بلا تشبیہ یہ ایسے ہی ہے جیسا کہ ایک ماہر ڈاکٹر اپنے مریض کی حالت کے مطابق وقتاً فوقتاً اس کو دی جانے والی دواؤں میں تبدیلی کرتا رہتا ہے مزید تفصیل کے لئے ملاحظہ ہو ہماری مفصل تفسیر۔
۱۰۸۔۔  سو اللہ تعالیٰ کی طرف سے اتاری گئی آیات ہدایت سے روگردانی کر کے من مانے معجزات کا مطالبہ کرنا دراصل ایمان کے بدلے میں کفر کو اپنانا اور اختیار کرنا ہے (تفسیر المراغی وغیرہ) اور ظاہر ہے کہ ایسا کرنا خود اپنی ہلاکت و تباہی کا سامان کرنا ہے، والعیاذ باللہ العظیم۔
۱۰۹۔۔  سو وہ قادر مطلق جو چاہے اور جیسا چاہے کرے۔ اس لئے تم لوگ اے ایمان والو! اسی کے فیصلے اور مدد کی انتظار کرو۔ اور اس وقت تک عفو و درگزر جیسے محاسن اخلاق ہی سے کام لو، وہ جو بھی کچھ کرے گا اور جیسا بھی کرے گا اپنے کمال علم و حکمت، اور اپنی شان رحمت و عنایت کے تقاضوں کے مطابق ہی کریگا، سبحانہ و تعالیٰ
۱۱۰۔۔   سو اقامت صلوٰۃ اور ایتاء زکوٰۃ جیسی عظیم الشان عبادات کے اہتمام سے ایک طرف تو تم لوگوں کو مشکلات و مصائب کے تحمل و برداشت میں مدد ملے گی۔ کہ انہی سے مومن صادق کو اصل اور حقیقی قوت نصیب ہوتی ہے۔ اور دوسری طرف اس سے تم اپنی آخرت کے لئے توشہ جمع کر سکو گے۔ جو کہ اصل اور حقیقی مقصود ہے، اور اس کے حصول اور اس سے سرفرازی کا موقع یہی دنیاوی زندگی ہے اور بس۔ اس کے بعد آخرت کے لئے کمائی کی کوئی صورت ممکن نہیں ہو گی۔ بلکہ اس کے بعد حساب کتاب ہو گا۔ اور اس کے مطابق آخری اور دائمی فیصلہ ہو گا، جس کے نتیجے میں کچھ خوش نصیب جنت کی سدا بہار نعمتوں اور وہاں کی ابدی بادشاہی سے سرفراز ہونگے۔ جَعَلَنَا اللّٰہُ مِنْہُمْ۔ اور کچھ بدبختوں کو دوزخ کی دہکتی بھڑکتی آگ میں گھسنا ہو گا۔ والعیاذُ باللہ باللہ العظیم۔ جیسا کہ دوسرے مقام پر ارشاد فرمایا گیا فَرِیْقٌ فِی الْجَنّۃِ وَفَرِیْقٌ فِی السَّعِیْر۔ سو اس اعتبار سے دنیاوی زندگی کی نعمت ایک عظیم الشان اور بے مثال نعمت ہے۔ کہ اسی میں انسان آخرت کی اس حقیقی اور اَبَدی بادشاہی کے حصول، اور اس سے سرفرازی کا سامان کر سکتا ہے اللہ تعالیٰ اس کے ایک ایک لمحے کو اپنی رضا و خوشنودی کی راہوں میں صرف کرنے کی توفیق بخشے۔ آمین ثم آمین، یا رب العالمین
۱۱۱۔۔  سو یہ ان لوگوں کا بے بنیاد زعم اور گھمنڈ تھا جس نے ان کو راہ حق و ہدایت سے محروم کر دیا، اور ان کا بیڑا غرق کر دیا۔ ان کا کہنا تھا کہ چونکہ ہم حضرات انبیاء ورسل کی اولاد ہیں، اس لئے ہمارا خاص مرتبہ و مقام، اور خاص حقوق ہیں اور یہاں تک کہ انہوں نے اپنے اس زعم اور گھمنڈ میں ترقی کرتے ہوئے اپنے آپ کو خدا کے بیٹے اور محبوب قرار دے دیا۔ جیسا کہ دوسرے مقام پر ان کے اس زعم اور گھمنڈ کی اس طرح تصریح فرمائی گئی ہے وَقَالَتِ الْیَہُوْدُ وَالنَّصَارَی نَحْنُ اَبْنَاءُ اللّٰہُ وَاَحِبَّاءُ ہ، الایٰۃ (المائدۃ۔٨٨) یعنی یہود اور نصاریٰ نے کہا کہ ہم اللہ کے بیٹے اور اس کے پیارے ہیں۔ اور جب اللہ کے بیٹے اور اس کے محبوب و پیارے ہو گئے تو پھر ان کو کسی عمل کی ضرورت ہی کیا؟ سو اس جھوٹے زعم اور بے بنیاد اور من گھڑت گھمنڈ نے ان لوگوں کا راستہ ہی غلط کر دیا، اور ان کی مت ایسی مار کر رکھ دی کہ ان کا سارا زاویہ نگاہ ہی غلط ہو گیا، اور یہ لوگ حق و ہدایت کی صراط مستقیم سے محروم ہو کر ہاویہ جہنم کی راہ پر چل پڑے، جو کہ محرومیوں کی محرومی اور ہلاکتوں کی ہلاکت ہے، والعیاذ باللہ العظیم۔
۱۱۲۔۔  کیونکہ انہوں نے کسی خود ساختہ اور من گھڑت زعم اور گھمنڈ میں مبتلا ہونے کے بجائے حق و ہدایت کی اس صراط مستقیم کو اپنایا جو کہ عقل سلیم اور فطرت مستقیم کا مقتضیٰ ہے اور جس کے مطابق انہوں نے انقیاد و اطاعت کی راہ کو اپنایا۔ اپنے آپ کو اپنے خالق و مالک کے آگے ڈال دیا اور اس کے ہر حکم و ارشاد پر سر تسلیم خم ہو گئے۔ جس کے نتیجے میں یہ ابدی فوز و فلاح اور حقیقی بادشاہی سے سرفراز ہو گئے اور یہی ہے اصل اور حقیقی کامیابی وَذَالِکَ ہُوَ الْفَوْزُ الْعَظِیْمَ۔ اللہ نصیب فرمائے، آمین ثم آمین
۱۱۳۔۔  یعنی آخری اور عملی طور پر جس کے مطابق ہر کوئی اپنے زندگی بھر کے کئے کرائے کا صلہ اور بدلہ پائے گا۔ پھر کوئی تو جنت کی ابدی نعمتوں اور حقیقی بادشاہی سے سرفراز ہونگے۔ جَعَلَنَا اللّٰہُ مِنْہُمْ۔ اور کوئی ہاویہ جہنم میں گر کر، اور وہاں کے ہولناک عذابوں میں گھر کر رہیں گے۔ اور یہ ایسا ہولناک خسارہ ہو گا کہ اس کی تلافی و تدارک کی پھر کوئی صورت ممکن نہ ہو گی، سو عقل و نقل کا تقاضا ہے کہ اس یوم حساب اور اس کے تقاضوں کو ہمیشہ اپنے پیش نظر رکھا جائے، کہ وہاں کی ناکامی بڑی ہی ہولناک اور ناقابل تلافی ہو گی، والعیاذُ باللہ العظیم۔
۱۱۴۔۔  سو اللہ کی مسجدوں میں اللہ کے ذکر سے روکنا اور ان کی خرابی اور ویرانی کی کوشش کرنا بڑا ہی سنگین جرم، اور سب سے بڑا ظلم ہے، پس ایسے ظالموں اور بدبختوں کے لئے دنیاوی زندگی میں بڑی رسوائی ہے اور قیامت کے روز ایسوں کے لئے بہت بڑا عذاب۔ مگر افسوس کہ بدبختوں نے اس ہولناک جرم کا ارتکاب ہمیشہ کیا۔ تاریخ ان کے تذکروں سے بھری پڑی ہے، اس ظلم عظیم کا ارتکاب کل بھی کیا گیا، اور آج بھی کیا جا رہا ہے اور جگہ جگہ اور طرح طرح سے کیا جا رہا ہے مزید تفصیل کے لئے ملاحظہ ہو ہماری بڑی تفسیر، وہاں یہ ہم نے اس بارے خاصی تفصیل سے لکھا ہے، والحمد للہ جل وعلا، اللہ تعالیٰ زیغ و ضلال کے ہر شائیبے سے محفوظ اور ہمیشہ راہ حق و صواب پر مستقیم اور گامزن رہنے کی توفیق بخشے، اور ظالموں کے ظلم اور نفس و شیطان کے ہر مکر و فریب سے ہمیشہ اور ہر اعتبار سے اپنی حفاظت و پناہ میں رکھے، آمین ثم آمین یا رب العالمین
۱۱۶۔۔  چنانچہ یہود نے کہا کہ عزیر اللہ کے بیٹے ہیں، اور نصاریٰ نے کہا کہ حضرت مسیح اللہ کے بیٹے ہیں، اور مشرکین نے کہا کہ فرشتے اللہ کی بیٹیاں ہیں جیسا کہ قرآن حکیم میں دوسرے مختلف مقامات پر اس کی مختلف اسالیب سے تصریح فرمائی گئی ہے، سو یہ سب کچھ ان لوگوں نے محض اپنے ان من گھڑت ڈھکوسلوں کی بناء پر کیا، جن کی نہ کوئی اساس ہے، نہ بنیاد، بلکہ محض ان لوگوں کے خود ساختہ اور من گھڑت مفروضے ہیں، اللہ تعالیٰ ایسے تمام تصورات اور اس طرح کے ہر شائیبے سے پاک ہے۔ سبحانہ و تعالیٰ 
      ۲۔  پس اس کی نہ کوئی اولاد ہے نہ ہو سکتی ہے اور نہ ہی وہ اس کا محتاج اور ضرورت مند ہے۔ زمین و آسمان کی اس پوری کائنات میں جو بھی کچھ ہے وہ سب کا سب اس کا مخلوق و مملوک اور اسی کے زیر تصرف ہے، دائرہ تخلیق و تکوین میں ہر چیز اسی کی فرمانبردار اور اس کے حکم و ارشاد کے آگے سرنگوں ہے، سرِمو اس سے تجاوز و انحراف نہیں کر سکتی، سبحانہ و تعالیٰ
۱۱۷۔۔  اور جس وحدہٗ لاشریک کی شان یہ ہو اس کو کسی اولاد وغیرہ کی ضرورت ہی کیا ہو سکتی ہے؟ سو وہ ایسے تمام تصورات سے پاک اور ان سے اعلیٰ و بالا ہے پس اس کی کوئی اولاد نہ ہے، نہ ہو سکتی ہے۔ اس کی شان لَمْ یَلِدْ وَلَمْ یُوْلَدْ کی شان ہے سبحانہ و تعالیٰ۔
۱۱۸۔۔  یعنی نشانیاں ہم نے آپ کو ایک نہیں کئی دی ہیں، اور ایسی روشن اور واضح نشانیاں دی ہیں، جن سے حق پوری طرح واضح ہو جاتا ہے۔ مگر ان سے مستفیدو فیضیاب وہی لوگ ہو سکتے ہیں جن کے باطن پاک اور صاف ہوں۔ اور وہ عناد و ہٹ دھرمی کی کدورات سے محفوظ ہوں، اور وہ علم اور یقین سے سرفراز ہونا چاہتے ہوں، ورنہ جو عناد اور ہٹ دھرمی کے مارے ہوئے ہوں ان کے لئے اس طرح کی واضح نشانیوں میں بھی کوئی درس نہیں، والعیاذُ باللہ
۱۱۹۔۔   سو اس سے واضح فرما دیا گیا کہ پیغمبر کا اصل کام انذار و تبشیر ہے یعنی لوگوں کو ان کے انجام اور ان کی آخرت کے بارے میں خبردار کرنا، پس جو لوگ ان کے انذار پر کان دھریں گے اور ان کی دعوت کو صدقِ دل سے قبول کریں گے ان کے لئے دارین کی سعادت و سرخروئی سے سرفرازی کی بشارت ہے۔ پس پیغمبر کا اصل کام یہی ہے، یعنی انذار اور تبشیر، اس کے بعد ان کا ذمہ فارغ۔ آگے دعوتِ حق کو منوا لینا اور لوگوں کو راہ حق پر ڈال دینا نہ ان کے ذمے ہے اور نہ ہی ان کے بس میں، اس کے بعد کا معاملہ اللہ تعالیٰ کے حوالے ہے، جیسا کہ ارشاد فرمایا گیا فَاِنَّمَا عَلَیْکَ الْبَلَاغُ وَعَلَیْنَا الْحِسَابِ (الرعد ۴۱)
۱۲۰۔۔   سو اس آیت کریمہ سے ایک بات تو یہ واضح فرما دی گئی کہ یہود و نصاریٰ بحیثیت مجموعی اور مِنْ حَیْثُ القوم کبھی بھی آپ سے راضی نہیں ہونگے۔ یہاں تک کہ آپ ان کے دین کی پیروی کرنے لگیں جو کہ ناممکن و محال ہے، لہٰذا ان لوگوں کا مِنْ حَیْثُ المجموع آپ سے راضی ہونا ناممکن و محال ہے اور دوسری بات یہ کہ کوئی مانے یا نہ مانے حق اور حقیقت بہرحال یہی ہے کہ ہدایت بہرحال اللہ ہی کی ہدایت ہے، باقی سب دھوکے کے سامان ہیں۔ اور تیسری بات یہ کہ اہل باطل جس کی دین کے نام سے پیروی کرتے ہیں وہ سب دراصل ان کی خواہشات کا پلندہ ہے جس کو یہ لوگ دین کے نام سے موسوم کرتے ہیں، اسی لئے یہاں پر ان کے دین کو اَہْوَاءِ کے لفظ سے تعبیر فرمایا گیا ہے دین حق اسلام اور صرف اسلام ہے۔ اور چوتھی بات یہ واضح فرما دی گئی کہ جو کوئی ان لوگوں کی خواہشات کی پیروی کریگا۔ وہ بڑا ہی محروم اور بدبخت ہو گا، اس کے لئے اللہ تعالیٰ کے یہاں نہ کوئی یار ہو گا نہ مددگار والعیاذ باللہ العظیم بکل حال من الاحوال
۱۲۱۔۔  یعنی وہ اس کی عظمت و احترام کا بھی لحاظ کرتے ہیں اور اس کے الفاظ و کلمات کا بھی حق ادا کرتے ہیں یعنی اپنی اس کتاب کا جو ہم نے ان کو دی گی۔ سو ایسے ہی اہل کتاب اس کتاب حق و ہدایت پر ایمان لاتے ہیں جو اب ہم نے آپ پر اتاری (اے پیغمبر!) یعنی قرآن حکیم جیسے حضرت عبد اللہ بن سلام وغیرہ حضرات جو اس پر ایمان لائے، سو اپنی کتاب پر سچے ایمان و عقیدہ اور اس کے اکرام و احترام کی برکت سے ان کو قرآن حکیم پر ایمان کی توفیق و سعادت بھی نصیب ہو گئی۔ اور وہ سعادت دارین سے سرفراز و سرخرو ہو گئے (المرغی وغیرہ) پس جب انسان کی بنیاد اور اس کا راستہ صحیح ہوتا ہے اس کو اس کے نتیجے میں نور حق و ہدایت سے سرفرازی نصیب ہوتی ہے لیکن جب بنیاد ہی غلط اور راستہ یہ ٹیڑھا ہو، اور مزید یہ کہ طلب صادق کے بجائے اس میں عناد و ہٹ دھرمی کی مہلک بیماری بھی موجود ہو تو پھر اس کو نور حق و ہدایت کی دولت آخر کیسے نصیب ہو سکتی ہے؟ والعیاذ باللہ العظیم 
      ۲۔  یعنی جنہوں نے قرآن حکیم کا انکار کیا وہی خسارے والے ہیں کہ وہ نور حق و ہدایت سے محروم ہو کر طرح طرح کے اندھیروں میں ڈوب کر اور گھر کر رہ گئے جس کے نتیجے میں وہ خَسِرَ الدُّنْیَا وَالْاٰخَرِۃَکا مصداق بن گئے۔ اور یہی ہے سب سے بڑا خسارہ۔ العیاذُ باللہ العظیم۔
۱۲۲۔۔  یعنی تمہارے اپنے دور میں کہ اس وقت نور حق و ہدایت اور توحید خداوندی کے علمبردار تم ہی لوگ تھے۔ سو تم لوگ میرے ان طرح طرح کے انعامات اور احسانات کو یاد کرو جو میں نے تم پر کئے۔ اور ان کا شکر بجا لاؤ۔ جس کا سب سے بڑا اور اصل طریقہ یہی ہے کہ تم میری اس کتاب حکیم پر ایمان لاؤ۔ جس کو میں نے اب اتارا ہے تاکہ تم لوگ نور حق و ہدایت سے سرفراز ہو سکو اور اس طرح تمہارا بھلا ہو سکے۔ دنیا میں بھی اور آخرت میں بھی، کیونکہ اب حق و ہدایت کا منبع و مصدر یہی کتاب حکیم ہے، جس کو قیامت تک کی سب دنیا کے لئے کامل ہدایت نامہ بنا کر بھیجا گیا ہے، اور اسی کتاب حکیم نے ملت ابراہیمی کو اپنی اصل حقیقی شکل میں دنیا کے سامنے پیش فرمایا ہے اس کے بغیر ملت ابراہیمی سے سرفرازی ممکن نہیں، جو کہ دین فطرت کی اصل اور اساس ہے۔
۱۲۴۔۔  اور اس طرح حضرت ابراہیم اس ابتلاء و آزمائش میں پورے اترے۔ اور کامیاب ثابت ہوئے، اسی لئے قرآن حکیم میں دوسرے مقام پر آنجناب کی اس طرح تعریف فرمائی گئی ہے وَاِبْرَاہِیْمَ الَّذِیْ وَفّیٰ (النجم۔۳۷) یعنی ابراہیم نے وفاء کا حق ادا کر دیا۔ سو آپ صلی اللہ علیہ و سلم نے اپنے رب کی رضا کی خاطر اپنے مشرک باپ اپنے قوم قبیلے اور ملک وغیرہ سب کو چھوڑا اور ان تمام دنیاوی فوائد و منافع پر لات مار دی، جو کفر و شرک کے اس ماحول میں ان کو میسر تھے، علیٰ نبینا وعلیہ الصلوٰۃ والسلام، مزید تفصیل کے لئے ملاحظہ ہماری تفسیر عمدۃ البیان۔ 
      ۲۔  اور اسی انعام و احسانِ خداوندی کا نتیجہ ہے کہ حضرت ابراہیم کی امامت و پیشوائی پر سب ہی متفق ہیں یہود و نصاریٰ بھی آنجناب کو اپنا امام و پیشوا مانتے ہیں اور مشرکین بھی بلکہ مشرکین کا تو سرمایہ افتخار ہی یہ تھا کہ ہم حضرت ابراہیم کی ذریت و اولاد۔ اور ان کے وارث و جانشین ہیں۔ اور مسلمان تو ہیں ہی ملت (ابراہیمی) پر اور ان کے دین و شریعت کا مدار بھی ملت ابراہیمی ہی پر ہے۔ علیٰ نبینا وعلیہ الصلوٰۃ والسلام۔ سو اس سے ایک طرف تو حضرت ابراہیم کی عظمت شان، اور آپ کا بے مثال مرتبہ و مقام بھی واضح ہو جاتا ہے۔ اور دوسری طرف حضرت حق جَلّ مَجْدُہ، کی شان بخشش وعطاء کا بھی اندازہ کیا جا سکتا ہے کہ وہ جب نوازتا ہے تو کس عظمت شان کے ساتھ نوازتا ہے۔ سبحانہ و تعالیٰ۔ اور تیسری طرف یہ بات بھی واضح ہو جاتی ہے کہ اس کی عطاء و بخشش سے سرفرازی کا مدار و انحصار صدق و اخلاص پر ہے۔ نہ کہ محض ظواہر اور شکلیات پر۔ وباللہ التوفیق لما یحب ورید، وعلی ما یحب و یرید، بکل حال من الاحوال
۱۲۶۔۔  یعنی اس وادی کو امن و امان کا ایسا مرکز اور گہوارہ بنا دے کہ نہ اس پر جابر اور ظالم حکمرانوں میں سے کسی کا جبر و تسلط قائم ہونے پائے، اور نہ ہی اس پر خسف و غرق اور زلزلہ وغیرہ کا کوئی ایسا عذاب آئے جو دوسرے ملکوں اور شہروں پر آتے رہتے ہیں، (المراغی وغیرہ) سو اللہ تعالیٰ نے حضرتِ ابراہیم علیہ السلام کی اس دعا کو بے مثال قبولیت سے نوازا چنانچہ اس بلد امین پر ایسا کوئی جابر و ظالم حکمران آج تک کبھی مسلط ہو سکا ہے جو اس کے امن و امان کے لئے خطرہ بن سکے اور نہ ہی اس پر کسی آسمانی آفت کا کوئی عذاب آیا۔ بلکہ یہ آج تک مَنْ دَخَلَہ، کَانَ اٰمِنًا کا مصداق اور ہر لحاظ سے امن و امان کا ایک بے مثل گہوارہ بنا ہوا ہے۔ والحمد للہ۔ 
      ۲۔  سو دنیا فانی کا متاع فانی اور حطام زائل تو سب کے لئے عام ہے لیکن جنہوں نے زندگی کفر کے ساتھ گزاری ہو گی ان کے لئے آخرت میں دوزخ کی ہولناک آگ ہے جس میں ان کو ہمیشہ کے لئے رہنا ہو گا۔ اور وہ بڑا ہی برا ٹھکانا ہے والعیاذ باللہ العظیم۔
۱۲۹۔۔  یعنی وہ رسول انہی کی جنس اور قوم میں سے ہو۔ تاکہ ان کو وہ انہی کی لغت اور زبان میں دین حق کی تعلیم و تلقین کر سکے، اور زندگی کے ہر دائرہ میں ان کے سامنے عملی نمونہ پیش کر سکے، اور اس کی اطاعت و اتباع سے سرفراز ہو سکیں، سو پیغمبر کا انسان اور بشر ہونا ایک مستقل انعام و احسان خداوندی ہے۔ اسی لئے قرآن حکیم میں مختلف مقامات پر مختلف الفاظ و کلمات سے اس کی تصریح فرمائی گئی ہے، کہیں مِنْہُمْ مِنْکُمْ مِنْ اَنْفُسِہِمْ، مِنْ اَنْفُسِکُمْ، جیسے کلمات کریمہ سے فرمائی گئی ہے، اور کہیں اَخَاھمْ جیسے الفاظ سے کہ پیغمبر کی اطاعت و اتباع کا تقاضا یہی ہے، کیونکہ بشر ہی کے اتباع کر سکتا ہے، جیسا کہ ہمارے حضور نے زندگی کے ہر دائرے میں امت کے لئے اپنے عمل و کردار کا واضح اور پاکیزہ نمونہ چھوڑا ہے، آج پوری امت اسی کی اتباع کرتی ہے، اور قیامت تک کرتی رہیگی، اور یہی تقاضا ہے دین فطرت اور اس کی عظمت و جامعیت کا ورنہ بشر کیسے کسی فرشتے کی اتباع کر سکتا ہے، ممکن نہیں۔ اور اسی حقیقت کی تصریح سورہ بنی اسرائیل کی آیت نمبر ٩۵ میں فرمائی گئی ہے فالحمد للہ رب العالمین
۱۳۰۔۔  کیونکہ ملت ابراہیمی تقاضائے عقل و فطرت اور دارین کی سعادت و سرخروئی سے سرفرازی کا ذریعہ و وسیلہ ہے تو اس سے اعراض و روگردانی تقاضائے عقل و فطرت سے انحراف اور دارین کی سعادت و سرخروئی سے محرومی کی راہ کو اپنانا ہے تو پھر اس سے بڑھ کر حماقت اور محرومی اور کیا ہو سکتی ہے العیاذ باللہ۔ 
      ۲۔ سو اس سے حضرت ابراہیم خلیل کی عظمت شان کا اندازہ کیا جا سکتا ہے کہ آنجناب کو حضرت حق جَلّ مَجْدُہ، نے دنیا میں نبوت و رسالت اور امامت و پیشوائی کے شرف و امتیاز سے نواز کر ایک عظیم الشان اور بے مثال درجہ و مرتبہ پر فائز فرما دیا۔ یہاں تک کہ آنجناب کے بعد نبوت و رسالت کے شرف کو آپ صلی اللہ علیہ و سلم کی اولاد ہی میں رکھ دیا گیا۔ اور آخرت میں آپ صلی اللہ علیہ و سلم کو جن درجات و مراتب سے سرفراز فرمایا جائے گا ان کا اندازہ ہی کون کر سکتا ہے۔ تو پھر ایسے میں آپ صلی اللہ علیہ و سلم کی ملت سے اعراض و روگردانی سے بڑھ کر محرومی اور بدبختی اور کیا ہو سکتی ہے؟ والعیاذ باللہ۔ پس صدق و اخلاص کے ساتھ اپنے خالق و مالک کے حضور جھک جاتا اور اس کے ساتھ اپنے تعلق اطاعت و انابت، اور عبدیت و عبادت کو صحیح رکھنا دارین کی سعادت و سرخروئی سے سرفرازی کا ذریعہ و وسیلہ ہے۔ اللہ تعالیٰ نصیب فرمائے۔ اور بدرجہ تمام و کمال نصیب فرمائے۔ اور ہمیشہ اور ہر حال میں اپنا ہی بنائے رکھے۔ اور نیت و ارادہ۔ اور عمل و کردار ہر اعتبار سے ہمیشہ اور ہر حال میں اپنی رضا و خوشنودی کی راہوں پر چلنا نصیب فرمائے۔ اور نفس و شیطان کے ہر مکر و فریب سے ہمیشہ اپنی حفاظت و پناہ میں رکھے۔ آمین ثم آمین
۱۳۲۔۔  یعنی فَـلَا تَمُوْتُنَّ میں نہی موت سے نہیں، کہ وہ تو انسان کے بس میں نہیں، اور جو چیز انسان کے بس اور اختیار میں نہ ہو، اس سے روکنے اور منع کرنے کا کوئی معنی اور مطلب ہی نہیں بنتا۔ سو اس میں نہی موت سے نہیں، بلکہ یہ ایک نہایت ہی موثر اور بلیغ انداز میں اسلام پر قائم رہنے کی تعلیم و تلقین ہے، یعنی تم لوگ ہمیشہ اسلام پر قائم رہو، تاکہ جب بھی تمہاری موت آئے تو اسلام ہی پر آئے، کہ یہی راہ ہے حق و صواب کی اللہ تعالیٰ ہمیشہ ہر حال میں اور ہر لحاظ سے اپنی رضا و خوشنودی کی راہوں ہی پر چلنا نصیب فرمائے۔ ثم آمین یا ربَّ العالمین
۱۳۳۔۔  سو معبود برحق ایک اور صرف ایک ہے یعنی اللہ وحدہٗ لاشریک جو کہ اس ساری کائنات کا خالق و مالک بھی ہے، اور اس میں حاکم و متصرف بھی، پس ہر قسم کی عبادت و بندگی اور عبادت و بندگی کی ہر قسم اور ہر شکل سے وحدہٗ لاشریک کا حق، اور اسی کا اختصاص ہے، تمام انبیاء ورسل نے ہمیشہ اسی کی عبادت کی، اور اسی کی عبادت کی سب کو دعوت دی۔ سو دین حق ایک اور صرف ایک ہے، یعنی اسلام اور یہی دین اس پوری کائنات کا دین ہے، جیسا کہ دوسرے مقام پر ارشاد فرمایا گیا وَقولَہ، اَسْلَمَ مَنْ فِی السَّمٰوٰتِ وَالْاَرْضِ طَوْعًا وَ کَرْہًا وَّ اِلَیْہِ یُرْجَعُوْنَ (اٰل عمران۔ ٨۳) یعنی اسی کے حضور سرنگوں ہیں وہ سب جو کہ آسمانوں اور زمین کی اس پوری کائنات میں ہیں، خواہ خوشی سے ہو خواہ مجبوری سے، اور سب نے بہرحال اسی کی طرف لوٹ کر جانا ہے سبحانہ و تعالیٰ۔
۱۳۴۔۔  سو اصل چیز حسب و نسب وغیرہ جیسے غیر اختیاری امور نہیں، بلکہ خود اپنا ایمان و عقیدہ اور اپنا ہی عمل و کردار ہے۔ خواہ وہ جیسا بھی ہو، سو تمہارے بڑے اپنی کمائی اپنے ساتھ لے گئے۔ اور تم لوگوں کو وہی کچھ کام آ سکے گا جس کی کمائی تم خود کرو گے۔ پس جس طرح بیٹا محض ماں باپ کے کھانے سے سیر نہیں ہو سکتا، جب تک کہ وہ خود نہ کھائے۔ اور وہ ان کے پینے سے سیراب نہیں ہو سکتا، جب تک کہ وہ خود نہ پئے۔ ایسے ہی کسی اولاد کے لئے اس کے ماں باپ کی کمائی کام نہیں آ سکتی جب تک وہ خود عمل نہ کرے۔ سو محض حسب و نسب کے سہاروں پر جینے والے بڑے خسارے میں ہیں، اسی لئے حدیث میں وارد ہے کہ نبی اکرم صلی اللہ علیہ و سلم نے اپنے خاندان یعنی بنو ہاشم کو خطاب کر کے ارشاد فرمایا یا بنی ہاشم لایاتینی الناس باعمالہم وتأتونی بأحسابکم (تفسیرالمراغی وغیرہ) اپنی یعنی (بنی ہاشم) کہیں ایسا نہ ہو کہ کل روز حساب میں دوسرے لوگ تو میرے پاس اپنے اعمال لے کر آئیں، اور تم لوگ محض حسب و نسب کے دعوے لے کر آؤ۔
۱۳۵۔۔  سو حضرت ابراہیم جب خالص توحید والے، اور حنفیت کے علمبردار و پاسدار تھے۔ تو یہود و نصاریٰ اور مشرکین میں سے کسی کو بھی ان سے انتساب کے دعوی اور زعم کا حق نہیں پہنچتا۔ کہ یہ سب کے سب شرک کی غلاظتوں اور آلائشوں سے لتھڑے ہوئے ہیں۔ یہود نے عزیر کو اللہ کا بیٹا قرار دیا۔ اور نصاریٰ نے حضرت مسیح کو اللہ کا بیٹا مانا۔ اور مشرکین نے تو حضرت ابراہیم کے تعمیر کردہ اس خانہ خدا کو اپنے خود ساختہ بتوں کی نجاستوں سے بھر دیا تھا جس کو حضرت ابراہیم نے صرف اللہ وحدہٗ لاشریک کی عبادت و بندگی کے لئے تعمیر کیا تھا۔ تو پھر ایسے میں شرک کی نجاست و غلاظت سے لتھڑے ہوئے ان لوگوں کو حضرت ابراہیم سے انتساب کا کوئی حق آخر کس طرح پہنچ سکتا ہے؟ والعیاذُ باللہ العظیم
۱۳۶۔۔  سو ہماری دعوت اور ہمارا ایمان یہود و نصاریٰ کی طرح کسی خاص گروہ بندی اور کسی خود ساختہ پگڈنڈی کے لئے نہیں، بلکہ اس دین حقِ اور اس صراطِ مستقیم کے لئے ہے جو تمام انبیاء ورسل کی مشترکہ متاع رہی ہے، اور جو عقل سلیم اور فطرت مستقیم کا مقتضیٰ ہے اور جو سعادتِ دارین سے سرفراز کرنے والی واحد راہ ہے۔ اور جس کی اساس و بنیاد کسی گروہ بندی اور عصبیت پر نہیں، بلکہ خالص صدق و اخلاص اور انابت و رجوع الی اللہ پر ہے۔ اسی لئے ہم اللہ تعالیٰ کے بھیجے ہوئے رسولوں کے درمیان کسی طرح کی کوئی تفریق نہیں کرتے، اور ہم اللہ وحدہٗ لاشریک ہی کے اطاعت گزار و فرمانبردار، اور اسی کے حضور سرتسلیم خم کئے ہوئے ہیں، کہ ہر قسم کی عبادت و بندگی اور اطاعت مطلقہ کا حقدار وہی وحدہٗ لاشریک ہے، سو اس کے باوجود جو لوگ اس دعوت حق و ہدایت سے منہ موڑتے، اور اس سے اعراض و روگردانی برتتے ہیں وہ کتنے بے انصاف اور کس قدر محروم و بدبخت ہیں والعیاذ باللہ جل وعلا
۱۳۷۔۔ پس وہ ہر کسی کی سنتا ہے، اور ہر حال میں اس کو جانتا ہے، اور وہ انسان کو اس کے ظاہر و باطن پر اعتبار سے جانتا ہے اور پوری طرح جانتا ہے، اس سے انسان کے ظاہر و باطن کے کوئی بھی حالت و کیفیت مخفی و مستور نہیں رہ سکتی، پس جو صدق و اخلاص کے ساتھ اس کی راہ میں قربانیاں دیتے اور محنتیں اور مشقتیں برداشت کرتے ہیں، ان کی جانفشانیاں بھی اس سے مخفی نہیں ہیں، اور جو ان کی راہوں میں رکاوٹیں ڈالتے، اور کانٹے بکھیرتے ہیں، ان کی شر انگیزیاں بھی اس سے ڈھکی چھپی نہیں ہیں، سو وہ ہر کسی کو اس کے زندگی بھر کے کئے کرائے کا پورا پورا صلہ و بدلہ دیگا۔ اور عدل و انصاف کے تقاضوں کے عین مطابق دیگا۔ پس اصل چیز اس کے ساتھ اپنا تعلق و معاملہ صحیح رکھنے کی ضرورت ہے نیز اس سے یہ اہم اور بنیادی حقیقت بھی واضح ہو جاتی ہے کہ اس سمیع و علیم اور حکیم و خبیر کو دنیاوی بادشاہوں پر قیاس کر کے اس کے لئے طرح طرح کے خود ساختہ اور من گھڑت وسیلے اور واسطے گھڑنا جس طرح کہ بہت سے زائغین کا طریقہ ہے غلط اور بے بنیاد ہے وہ ایسے تمام امور اور اس طرح کے جملہ تصورات سے پاک ہے سبحانہ و تعالیٰ۔
۱۳۸۔۔  سو اصل چیز نیلے پیلے وغیرہ ان ظاہری اور حسی رنگوں کا اہتمام نہیں جو دنیا کے مختلف گروہوں اور فرقوں وغیرہ میں پایا جاتا ہے، پہلے بھی پایا جاتا تھا، اور آج بھی پایا جاتا ہے، اور جگہ جگہ اور طرح طرح سے پایا جاتا ہے، اور جس کے مختلف نمونے آج بھی جگہ جگہ اور طرح طرح سے پائے جاتے ہیں، اور جس کو ایسے لوگ بہت کچھ بلکہ سب کچھ سمجھتے ہیں اور وہ انہی کے پیچھے لگے رہتے ہیں سو اصل چیز یہ نہیں بلکہ اصل چیز اللہ کا وہ باطنی اور معنوی رنگ ہے جو قلب و باطن کی دنیا پر چڑھتا ہے اور اس کے آثار و انوار ان کے چہروں اور ظواہر پر نمایاں ہوتے ہیں، اور جس سے راہ حق و ہدایت روشن و منور ہو جاتی ہے اور انسان دارین کی سعادت و سروخروئی اور حقیقی فوز و فلاح سے سرشار و سرفراز ہو جاتا ہے اور باطن کا یہ معنوی اور مقدس رنگ چڑھتا ہے، صدق و اخلاص اور ایمان و یقین سے پس اصل فکر اسی کی کرنے کی ضرورت ہے۔ اور اس کے حصول اور اس سے سرفرازی کا موقع اسی دنیاوی زندگی میں ہے جو کہ آخرت کے لئے تزرعہ یعنی ایک عظیم الشان کھیتی ہے وباللہ التوفیق لما یحب و یرید،
۱۴۰۔۔  سو وہاں پر تم لوگوں کو اپنے زندگی بھر کے کئے کرائے کا بھگتان بہرحال بھگتنا ہو گا۔ پس تم اپنی اصلاح کر لو۔ قبل اس سے اس کی فرصت و مہلت تمہارے ہاتھ سے نکل جائے اور تمہیں ہمیشہ کے بھگتان کے لئے دھر لیا جائے اور پھر تمہارے لئے نجات و فلاح کی کوئی صورت ممکن نہ رہے۔ والعیاذ باللہ الذی لا الہ الا ہو۔
۱۴۲۔۔  یعنی بیت المقدس جس کی طرف آنحضرت صلی اللہ علیہ و سلم نے کچھ عرصہ تک رُخ کیا تھا پھر جب آپ کو بیت اللہ کی طرف رخ کرنے کا حکم و ارشاد فرمایا گیا تو اس پر یہود نے یہ اعتراض کیا کہ ان لوگوں کو ان کے اس سابقہ قبلہ سے کس چیز نے پھیر دیا؟ سو ان کے اعتراض کے نقل کرنے سے متعلق اس ارشاد ربانی سے دو اہم اور بنیادی باتیں مستفاد ہوتی ہیں۔ ایک یہ کہ اللہ تعالیٰ کے کسی حکم و ارشاد پر لبیک کہنے کے بجائے اس پر سوال و اعتراض کرنے والے احمق اور بیوقوف ہوتے ہیں، کیونکہ یہاں پر ایسے لوگوں کو سفہاء کے لفظ سے تعبیر فرمایا گیا ہے۔ جو کہ جمع ہے سفیہہ کی، اور اس کے معنی کم عقل اور بیوقوف کے آتے ہیں، سو ایسے لوگ بڑے کم عقل اور بیوقوف ہیں، ورنہ وہ حضرتِ حق جَلَّ مَجْدُہ، کے کسی حکم و ارشاد سے متعلق اس طرح کا کوئی سوال و اعتراض کیونکر کرتے؟ والعیاذُ باللہ، اور دوسری طرف اس سے قرآنِ حکیم کی ایک پیشین گوئی بھی سامنے آتی ہے۔ اور اس کی صداقت و حقانیت کا ایک ثبوت بھی ملتا ہے، کیونکہ قرآنِ حکیم نے پیشگی خبر دی تھی کہ بیوقوف اور کم عقل لوگ اس طرح کہیں گے، اور انہوں نے ایسے کہا، ورنہ ان کے لئے یہ موقع تھا کہ وہ اپنے اندرونی بغض و عناد اور کینہ کی بناء پر قرآنی دعوے کی تکذیب و تغلیظ کے لئے اس موقع سے فائدہ اٹھاتے، اور ایسی کوئی بات نہ کہتے، مگر انہوں نے اس سب کے باوجود ایسے کہا۔ جس سے قرآنی دعوے اور پیشین گوئی کی تصدیق ہو گئی، فالحمد للہ۔  
۲۔  سو اصل چیز مشرق یا مغرب کی کوئی خاص جہت نہیں، بلکہ اصل چیز اللہ تعالیٰ کے اس حکم خاص کی اطاعت و پیروی ہے جس سے اس کے بندوں کی بہتری اور ان کی فلاح وابستہ ہے، سبحانہ و تعالیٰ
۱۴۳۔۔  یعنی ایسی امت جو افراط و تفریط کی دونوں انتہاؤں سے بچ کر توسط و اعتدال کی راہ پر چلتی ہے۔ اسلام سے پہلے لوگ دو قسموں پر تھے، اور اب بھی اس کے نمونے جا بجا موجود ہیں، ایک وہ جن کے نزدیک جسم اور اس کی مادی اور حسی لذتیں ہی سب کچھ تھیں، وہ انہی کے لئے جیتے اور مرتے تھے، روحانی تقاضوں کو انہوں نے یکسر نظر انداز کر دیا تھا، حلال و حرام، اور جائز و ناجائز، کی ان کے یہاں کوئی تفریق و تمیز نہیں تھی، اس طریقہ پر یہود و مشرکین اور ان کے ہم مشرب لوگ چلتے تھے، جبکہ اس کے بالکل برعکس دوسری قسم ان لوگوں کی تھی جنہوں نے مادی تقاضوں اور جسمانی آسائش کی جائز صورتوں کو بھی ترک کر کے روحانیت کی ترقی کے نام سے اپنے آپ کو ترکِ دنیا اور رہبانیت و جوگی پنے کی طرح طرح کی اور لرزہ خیز مشقتوں میں ڈال دیا تھا، اور اس طرح انہوں نے روحانیت کے نام سے اپنے آپ کو طرح طرح کے خود اختیار کردہ عذابوں میں ڈال دیا تھا۔ جیسے رہبانیت کے علمبردار و نصاریٰ اور ہندو جوگی وغیرہ، اسلام نے فطرت کے تقاضوں کے مطابق، ان دونوں کے برعکس۔ اور ان سے بچا کر انسان کو توسط و اعتدال کی اس راہ پر ڈالا جو کہ فطرت اور صحت و سلامتی کی راہ ہے اور جس میں جسم و روح دونوں کے تقاضوں کا پورا پورا لحاظ رکھا گیا والحمد للہ جل وعلا بکل حال من الاحوال 
      ۲۔ اس لئے وہ تم کو ایسے احکام و قوانین سے نوازتا ہے جو عقل و فطرت کے تقاضوں کے عین مطابق اور اس کی رحمت و رافت کے عکاس و آئینہ دار ہیں، اور انہی کو اپنانے میں تم لوگوں کا بھلا ہے دنیا کی اس عارضی زندگی میں بھی اور آخرت کے اس ابدی جہاں میں بھی۔ جبکہ ان سے اعراض و رُوگردانی دارین کی ہلاکت و تباہی کا راستہ ہے، والعیاذ باللہ جل وعلا
۱۴۴۔۔  کہ یہی قبلہ ابراہیمی ہے اور یہی اصل اور حقیقی قبلہ ہے اور یہی شرق و غرب سب مسلمانوں کا قبلہ ہے۔ اور ہمیشہ یہی قبلہ رہے گا پس تم لوگ ہمیشہ اور ہر حال میں اپنا رخ اسی کی طرف کیا کرو۔ وباللہ التوفیق  
      ۲۔  کیونکہ وہ ان کے ظاہر و باطن سب سے پوری طرح اور ایک برابر واقف و آگاہ ہے، ان کا کوئی قول و فعل اور حرکت و سکون اس سے مخفی نہیں، پس وقت آنے پر ان کو اپنے کئے کرائے کا بھگتان پوری طرح بھگتنا پڑے گا اور عدل و انصاف کے تقاضوں کے عین مطابق بھگتنا پڑے گا، پس ان کو حیوانوں کی طرح نچنت اور بے فکر رہنے کے بجائے، اپنے اس انجام اور اس کے تقاضوں کو ہمیشہ پیش نظر رکھنا چاہیے، وباللہ التوفیق لما یُحِبُّ و یرید
۱۴۵۔۔   اور جن کے عناد و ہٹ دھرمی کا عالم یہ ہو ان سے قبول حق کی یا کسی خیر کی کوئی توقع آخر کس طرح کی جا سکتی ہے؟سو ان کا تحویل قبلہ پر اعتراض کسی شک و شبہہ کی بناء پر نہیں، بلکہ محض بغض وحسد اور عناد وہٹ دھرمی کی بناء پر ہے تو پھر ان سے خیر کی کوئی توقع کس طرح کی جا سکتی ہے؟ سو عناد وہٹ دھرمی محرومی کی جڑ بنیاد ہے، والعیاذ باللہ العظیم 
      ۲ ۔  کہ ان کا قبلہ منسوخ ہو چکا ہے اور آپ کے پاس ناسخ آ چکا ہے تو پھر آپ سے ان کے قبلہ کی طرف منہ کرنا کس طرح ممکن ہو سکتا ہے؟ کہ ناسخ کے ہوتے ہوئے منسوخ کی پیروی جائز نہیں، بلکہ ناسخ ہی کو اپنانا ضروری ہوتا ہے۔ 
      ۳ ۔  اس ارشاد ربانی سے ایک تو یہ حقیقت واضح ہو جاتی ہے کہ جس چیز کی پیروی یہ لوگ دین کے نام سے کرتے ہیں وہ درحقیقت دین نہیں بلکہ ان کی خواہشات کا پلندہ ہے، جس کو یہ دین کے نام سے اپنائے ہوئے ہیں، اسی لئے اس کو یہاں پر دین کے لفظ سے تعبیر نہیں فرمایا گیا، بلکہ اَہْوَاء کے لفظ سے تعبیر فرمایا گیا ہے۔ اور دوسری اہم حقیقت اس سے یہ واضح فرما دی گئی کہ علم حق کی روشنی سے سرفراز ہو جانے کے بعد دوسروں کے خود ساختہ دینوں اور ان کی خواہشات کی پیروی کرنا ظلم ہے والعیاذ باللہ۔ یہاں پر خطاب اگرچہ بظاہر پیغمبر سے ہے لیکن اس کا رخ اور عتاب دوسروں پر ہے۔ جو کہ بلاغت کا ایک معروف اسلوب ہے، کیونکہ اس میں یہ درس پایا جاتا ہے کہ دین حق سے منہ موڑ کر محض خواہشات نفس کرنے والے ایسے لوگ اس قابل نہیں کہ ان سے براہ راست خطاب کیا جائے بلکہ ان سے منہ موڑ کر ان کو بالواسطہ یہ حکم فرمایا گیا ہے۔
۱۴۶۔۔  سو جس طرح کسی کو اپنے بیٹے کی معرفت اور پہچان کرنے میں کوئی دقت اور دشواری نہیں ہو سکتی۔ اسی طرح ان لوگوں کو آنحضرت صلی اللہ علیہ و سلم کو پہچاننے میں کوئی دقت اور دشواری نہیں ہوتی، کیونکہ آپ صلی اللہ علیہ و سلم کی جن صفات و خصال کا ذکر و بیان ان کی کتابوں میں موجود تھا ان کی بناء پر یہ لوگ آپ صلی اللہ علیہ و سلم کو پوری طرح جانتے اور پہچانتے ہیں۔ اسی لئے دوسرے مقام پر اس بارے ارشاد فرمایا گیا الَّذِیْ یَجِدُوْنَہ مَکْتُوْبًا عِنْدَہُمْ فِی التَّوْرَاۃِ، یعنی جس کو یہ اپنے یہاں تورات کے اندر لکھا ہوا پاتے ہیں، سو یہ لوگ آنحضرت صلی اللہ علیہ و سلم کو جانتے تھے، اور پورے یقین و وثوق سے جانتے تھے کہ یہ وہی نبی بر حق ہیں جن کا ذکر ان کی کتابوں میں آیا ہے لیکن عناد و ہٹ دھرمی اور کینہ و حسد کی بناء پر پھر بھی یہ مانتے نہیں تھے۔ والعیاذ باللہ العظیم۔
۱۴۸۔۔   اور اس قادر مطلق کے حضور آخر کار تم سب کو بہرحال حاضر ہونا اور اپنے زندگی بھر کے کئے کراتے کا حساب دینا اور اس کا پھل پانا ہے، سو اس کا تقاضا یہ ہے کہ تم لوگ فضول باتوں اور بے کار کاموں میں الجھنے اور ان میں اپنا وقت ضائع کرنے کے بجائے نیکیوں میں آگے بڑھنے اور سبقت لے جانے کی کوشش کرو۔ قبل اس سے کہ عمر رواں کی یہ فرصت محدود تمہارے ہاتھوں سے نکل جائے اور تمہیں ہمیشہ کے لئے پچھتانا پڑے۔ والعیاذُ باللہ العظیم۔ کہ یہی اصل مقصد اور کرنے کا کام ہے۔ اور اس کے کرنے کا موقع اسی دنیاوی زندگی میں ہے اور بس سو اس سے غیر ضروری اور بے مقصد کاموں سے احتراز و اجتناب کا درس ملتا ہے۔ وباللہ التوفیق لما یحب و یرید۔ وعلی ما یحب و یرید۔ بکل حالٍ من الاحوال۔ وفی کل موطنٍ من المواطن فی الحیاۃ
۱۵۰۔۔  سو مسجد حرام کی طرف رُخ کرنے کے حکم کو تیسری مرتبہ پھر دوہرا گیا جس سے ایک طرف تو اس کی عظمت و اہمیت ظاہر ہوتی ہے۔ اور دوسری طرف اس پر ان تین حِکمَ و منافع کو مرتب فرمایا گیا ہے جن کا ذکر اس کے بعد آگے آتا ہے۔ جو کہ عظیم الشان ہیں۔ 
      ۲۔  یعنی یہ حجت کہ سابقہ آسمانی کتابوں کی پیشین گوئیوں میں مذکور تھا کہ نبی آخر الزمان کا قبلہ بیت اللہ ہو گا۔ اب اگر آنحضرت صلی اللہ علیہ و سلم کے لئے بیت اللہ کو قبلہ نہ قرار دیا جاتا تو یہ لوگ کہتے کہ یہ وہ پیغمبر نہیں ہیں جن کا ذکر ان کتابوں کی پیشین گوئیوں میں فرمایا گیا ہے، سو اب تحویل قبلہ کے اس حکم و ارشاد کے بعد ایسے لوگوں کے لئے اس طرح کی کسی حجت کی کوئی گنجائش باقی نہیں رہی۔ سوائے ان کے جو اپنے ظلم پر اڑے ہوئے ہیں، کہ ایسے لوگ اپنی حجت بازی کے لئے کوئی اور بات نکال لیں گے۔ کہ ہٹ دھرمی کا کوئی علاج نہیں۔ سو ایسے لوگوں سے نہ تم لوگ ڈرو۔ اور نہ ان کی پرواہ کرو، کہ یہ تمہارا کچھ نہیں بگاڑ سکیں گے کہ تم بہرحال حق پر ہو، والحمد للہ
۱۵۱۔۔  یعنی تمہاری جنس سے، سو وہ تمہاری ہی طرح ایک بشر اور جملہ بشری تقاضے رکھنے والا رسولِ عظیم ہے تاکہ وہ تم لوگوں کو زندگی کے تمام دوائر اور جملہ بشری تقاضوں میں عمدہ اور عملی نمونے کی تعلیم دے سکے، تاکہ تم ان کی اتباع کر سکو۔ 
       ۲۔  تاکہ اس طرح تم لوگ اپنے ظاہر و باطن دونوں کے اعتبار سے پاکیزہ انسان بن سکو۔ اور تم کتاب و حکمت کے علوم و معارف سے بہرہ مند و سرفراز اور حق اور حقیقت کے علم کے نور سے مالا مال ہو سکو۔ اور اس کے نتیجے میں تم دنیا میں حیاتِ طیبہ یعنی ایک عمدہ اور پاکیزہ زندگی سے بہرہ مند ہو سکو، اور آخرت میں جنت کی نعیم مقیم اور وہاں کی اَبَدی بادشاہی سے بہرہ مند و سرفراز ہو سکو اور یہی ہے حقیقی کامیابی، اللہ نصیب فرمائے آمین ثم آمین
۱۵۳۔۔  سو مدد تو بہرحال اللہ تعالیٰ ہی سے مانگنی ہے کہ مدد دینے والا وہی وحدہٗ لاشریک ہے، سب کچھ اسی کے قبضہ قدرت و اختیار میں ہے۔ البتہ اس کی مدد مانگنے اور اس سے سرفراز ہونے کے دو بڑے اور اہم ذریعے صبر و صلوٰۃ ہیں۔ پس تم لوگ انہی دو ذریعوں اور وسیلوں سے اپنے اس خالق و مالک سے مدد و نصرت مانگو۔ بیشک اللہ ساتھ ہے صبر کرنے والوں کے یعنی اپنی نصرت اور مدد کے ذریعے سو یہ اس کی معیت خاصہ ہے جو ایسے صابرین کے لئے ہے۔ ورنہ اس کی معیت عامہ جو کہ کنایہ ہے اس کے علم و آگہی سے وہ عام اور اس کی سب ہی مخلوق کو شامل اور محیط ہے سبحانہ و تعالیٰ۔ پس اس کی نصرت و امداد سے سرفرازی کے لئے تم لوگ ہمیشہ صبر و صلوٰۃ سے کام لو،
۱۵۴۔۔  سو شہداء کرام دنیا کے اعتبار سے اگرچہ موت سے ہمکنار ہو جاتے ہیں، ان کی روحیں ان کے ابدان سے علیحدہ اور جدا ہو جاتی ہیں، ان پر نماز جنازہ پڑھی جاتی ہے۔ اور ان کو دوسرے مُردوں کی طرح قبروں میں دفن بھی کر دیا جاتا ہے۔ ان کی بیویاں بیوہ ہو جاتی ہیں، ان کے دوسرے شوہروں سے نکاح بھی کر دیئے جاتے ہیں، ان کے بچے یتیم قرار پاتے ہیں، اور ان کی میراثیں بھی تقسیم کر دی جاتی ہیں وغیرہ وغیرہ یعنی دوسرے عام مردوں کے تمام احکام ان پر بھی جاری ہوتے ہیں۔ لیکن وہ عالم برزخ میں ایک ایسی امتیازی حیات سے بہرہ مند اور سرفراز ہوتے ہیں جو اور کسی کو نصیب نہیں ہو سکتی۔ اور جس کی اصل حقیقت کا شعور و ادراک بھی یہاں کس کو نہیں ہو سکتا۔ سو اپنی اسی امتیازی شان کی برزخی زندگی کی بناء پر وہ اللہ تعالیٰ کی خاص عنایات سے بہرہ مند وسرفراز ہوتی ہیں، پس تم لوگ ان کو مردہ مت کہو، اور نہ ان کو عام مُردوں کی طرح مردہ سمجھو۔
۱۵۶۔۔   کہ ہم سب اسی کی مخلوق اور اسی کے مملوک اور بندے ہیں، وہ ہمارا خالق بھی ہے اور مالک بھی پس وہ ہمارے بارے میں جو تصرف چاہے فرمائے اس کو اس کا پورا حق ہے کہ جب ایک عام مالک کو بھی اپنی ملکیت میں ہر طرح کے تصرف کا حق حاصل ہوتا ہے، تو پھر ایسے مالک کے حق تصرف کے بارے میں کہنے ہی کیا۔ جو کہ صرف مالک نہیں بلکہ خالق بھی ہے اور وہ چونکہ رؤف و رحیم اور رحمان وکریم بھی ہے اس لئے اس کے ہر تصرف میں خیر اور بھلائی ہی ہوتی ہے۔ خواہ ہمیں سمجھ آئے، یا نہ آئے سو اس احساس و شعور کے نتیجے میں ان سچے اہل ایمان سے مصیبت کا بوجھ ہلکا ہو جاتا ہے۔ اور ایسوں کے لئے ان کی مصیبت بھی نعمت اور رحمت بن جاتی ہے۔ والحمد للہ جل وعلا بکل حالٍ من الاحوال 
      ۲ ۔  سو جب ہمیں بہرحال اسی کے حضور لوٹ کر جانا اور حاضر ہونا ہے۔ تو پھر کسی جزع و فزع اور سوال و اعتراض کی کیا گنجائش؟ اور صحیح مسلم وغیرہ میں ام المومنین حضرت ام سلمہ سے مروی ہے کہ آنحضرت صلی اللہ علیہ و سلم نے ارشاد فرمایا کہ جس کسی کو کوئی مصیبت پیش آئے تو وہ اس پر اس طرح کہے اِنَّا لِلّٰہِ وَاِنَّا اِلَیْہِ رَاجِعُوْنَ اللّٰہُمَّ أَجُرْنِیْ فِیْ مُصِیْبَیْ وَ اَخْلِفْ لِیْ خَیْرًا مِّنْہَا۔ یعنی اے اللہ تو مجھے اس مصیبت میں اجر بھی دے، اور اس سے بہتر بدلہ بھی عطاء فرما، تو اللہ تعالیٰ اس کو اس کا اجر و ثواب بھی عطاء فرماتا ہے۔ اور اس سے بہتر بدلہ بھی، تو پھر مومن صادق کے لئے کسی مصیبت میں کیا خسارہ؟ خسارہ تو اس کو ہوتا ہے جس کو کوئی اجر و ثواب نہ ملے، اسی لئے کہا جاتا ہے اِنَّمَا اَلْمُصَابُ مَنْ حُرم الثَّوَابَ یعنی مصیبت والا تو وہ ہے جو اجر و ثواب سے محروم رہے۔ والعیاذ باللہ العظیم۔
۱۵۷۔۔  یعنی حق و ہدایت کی اس راہ پر جو دارین کی سعادت و سرخروئی سے سرفرازی کا ذریعہ و وسیلہ ہے، اور جس سے سرفرازی کے بعد انسان کے لئے مصیبت بھی نعمت اور رحمت بن جاتی ہے والحمد للہ۔
۱۵۸۔۔ اس لئے وہ کسی کی نیکی کی بے قدری نہیں کرتا بلکہ اس پر اس کو عظیم الشان اجر و ثواب سے نوازتا ہے بشرطیکہ وہ نیکی صحیح طریقے سے اور پورے صدق و اخلاص کے ساتھ اور نیک نیتی سے کی گئی ہو، کہ وہ شاکر کے ساتھ ساتھ علیم بھی ہے، اس لئے وہ انسان کے ظاہر و باطن اور اس کی نیتوں اور ارادوں سے بھی پوری طرح واقف ہے، پس فکر و کوشش ہمیشہ اس امر کی ہونی چاہیے کہ اپنے اس خالق و مالک کے ساتھ ہمارا معاملہ صحیح رہے اور ظاہر و باطن ہر اعتبار سے صحیح رہے، سبحانہ و تعالیٰ فَبِاللّٰہ التوفیق لما یحب و یرید، وعلی ما یحب و یرید، بِکُلِّ حَالٍ من الاحوال۔
۱۵۹۔۔ سو اس سے اندازہ کیا جا سکتا ہے کہ کتمان حق یعنی حق کو چھپانے کا جرم کس قدر ہولناک اور کتنا سنگین جرم ہے۔ اور وجہ اس کی ظاہر ہے کہ کتمان حق کے اس جرم کے مرتکب لوگ خلق خدا کو نور حق و ہدایت سے محروم کر کے ان کو گھٹا ٹوپ اندھیروں کے حوالے کرتے ہیں جس کا نتیجہ و انجام ہولناک ہلاکت و تباہی ہونا ہے۔ والعیاذ باللہ العظیم، بکل حالٍ من الاحوال
۱۶۰۔۔ پس سچی توبہ کرنے والوں کے لئے معافی اور عفو و درگزر کا مژدہ جانفزا ہے بشرطیکہ وہ اپنے بگاڑ کی اصلاح بھی کر دیں۔ اور جس حق کو انہوں نے چھپایا تھا اس کو ظاہر بھی کرلیں۔ سو ایسوں کا جرم و قصور معاف، کہ وہ خالق و مالک جَلَّ جَلَالُہ، بڑا ہی درگزر کرنے والا، اور معاف فرمانے والا ہے، سبحانہ و تعالیٰ
۱۶۲۔۔  سو جن بدبختوں نے توبہ و اصلاح کا راستہ اپنانے کے بجائے اپنے کفر و انکار ہی پر اصرار کیا۔ اور وہ اپنے اس جرم پر قائم اور اس پر اڑے ہی رہے وہ اللہ اس کے فرشتوں اور عام لوگوں کی لعنت و پھٹکار میں پھنسے اور جکڑے ہی رہے۔ یہاں تک کہ اس کے نتیجے میں وہ دوزخ کے دائمی عذاب میں مبتلا ہو کر رہے۔ والعیاذُ باللہ العظیم
۱۶۳۔۔  پس قولی و فعلی اور بدنی و مال ہر قسم کی عبادت و بندگی اسی کا اور صرف اسی وحدہٗ لاشریک حق اور اسی کا اختصاص ہے۔ اس کے اس حق میں کسی بھی اور کو اس کا کسی بھی درجے میں حصے دار ماننا شرک ہو گا۔ جو کہ ظلم ہے والعیاذ باللہ العظیم بکل حالٍ من الاحوال
۱۶۴۔۔ کہ رات اور دن کے ان دونوں عظیم الشان نشانوں میں سے ایک آ رہا ہے۔ اور ایک جا رہا ہے، اور جن کے ساتھ اللہ تعالیٰ کی گوناگوں مخلوق اور خاص کر انسانوں کے عظیم الشان فوائد و منافع اور طرح طرح کے مصالح وابستہ ہیں، سو دن کے اجالے میں یہ لوگ اپنے رزق روزی کی طلب و تلاش میں نکلتے ہیں، اور رات کے پُر کیف و پُرسکون سناٹے میں یہ آرام و راحت سے لطف اندوز ہوتے، اور ایسی گہری اور نفع بخش نیند سوتے ہیں کہ دن بھر کی سب تھکان دور ہو جاتی ہے، نیز ان دونوں میں سے ہر ایک کا گھٹنا بڑھنا کہ کبھی رات چھوٹی اور دن بڑا، اور کبھی اس کے برعکس اور نہایت ہی پُر حکمت طریقے سے، اور منٹوں اور سیکنڈوں کے حساب سے نہایت پابندی کے ساتھ ان کا اس طرح گھٹتے بڑھتے رہنا قدرت کی رحمت و عنایت کا کس قدر عظیم الشان اور محیر العقول نمونہ و مظہر، ہے سبحانہ و تعالیٰ، فلہ الحمد ولہ الشکر 
      ۲۔  جن سے لوگوں کے طرح طرح کے عظیم الشان فوائد و منافع اور رزق و روزی کے اسباب و وسائل وابستہ ہیں، سو یہ اس کی رحمت کا ایک اور عظیم الشان مظہر ہے 
      ۳۔  اور جو زندہ ہو کر طرح طرح کی انگوریاں اور نباتات اُگاتی ہے، اور گل و گلزار بن جاتی ہے جس سے خلق خدا اور خاص کر مخدوم کائنات یہ انسان طرح طرح کے فائدے اٹھاتا اور مستفید و فیضیاب ہوتا ہے، اور ہمیشہ ہوتا ہے، فالحمد للہ جل وعلا  
      ۴۔  جن سے انسان بالواسطہ اور بلا واسطہ طور پر طرح طرح کے فائدے اٹھاتا اور منافع حاصل کرتا ہے، اور دن رات اور مسلسل و لگاتار حاصل کرتا ہے۔ 
      ۵۔    سو ان تمام چیزوں میں عظیم الشان نشانیاں اور دلائل ہیں جو حضرت حق جَلّ مَجْدُہ، کے وجود باوجود اس کی وحدانیت و یکتائی، اس کی قدرتِ مطلقہ حکمت بالغہ اور رحمت شاملہ پر دلالت کرتے ہیں، نیز ان سے یہ ثبوت بھی ملتا ہے اور یہ حقیقت بھی واضح ہو جاتی ہے کہ جس انسان کے لئے قدرت نے یہ عظیم الشان اور پُر حکمت اسباب معیشت و معاش پیدا فرمائے نہیں ممکن ہیں کہ اس کی زندگی عَبَث و بیکار ہو، اور وہ زندگی بھر ان تمام سے مسلسل و لگاتار فائدے اٹھاتا رہے، اور پھر مر کھپ کر یونہی ختم ہو جائے، یہ پُر حکمت نظام کائنات اپنی زبانِ حال سے اور صاف و صریح طور پر اس تصور کی نفی کرتا ہے، اور تقاضا کرتا ہے کہ اس دنیا کے بعد ایک ایسا یوم حساب آئے جس میں سب کی جانچ پرکھ اور چھانٹ پھٹک ہو۔ تاکہ ان لوگوں کو اپنی جانفشانیوں کا صلہ بدلہ ملے جنہوں نے اپنے رب کی بخشی ہوئی ان عظیم الشان اور گوناگوں نعمتوں کی قدر پہچانی اور انہوں نے ذکر و شکر اور اپنے خالق و مالک کی اطاعت و بندگی کی زندگی گزاری، اور اس کے برعکس ان لوگوں کو اپنے زندگی بھر کے لئے کرائے کی سزا ملے جنہوں نے ان عظیم الشان نعمتوں کی ناشکری و بے قدری کی، اور معصیت و نافرمانی کی زندگی گزاری۔ والعیاذُ باللہ، تاکہ اس طرح عدل و انصاف کا تحقق ہو سکے اور بدرجہ تمام و کمال ہو سکے، سو وہی دن قیامت کا دن ہے جو کہ حساب اور بدلے کا دن ہے۔ سو اس نے لازما آ کر اور واقع ہو کر رہنا ہے ورنہ یہ سارا کارخانہ قدرت عبث و بیکار قرار پائے گا۔ جو کہ حضرتِ خالق حکیم جَلّ مَجْدُہ، کی حکمت بے پایاں کے تقاضوں کے خلاف ہے سبحانہ و تعالیٰ۔
۱۶۷۔۔  اپنے اس کفر و انکار کی پاداش میں جس کو انہوں نے زندگی بھر اپنائے رکھا، اور وہاں پر یہ لوگ دوزخ کی اس انتہائی ہولناک اور حسی اور ظاہری آگ کے ساتھ ساتھ حسرتوں کی اس معنوی اور باطنی آگ سے بھی جلیں گے، جو ان کو وہاں پر اپنے ان گرووں کے اعلان براءت و بیزاری سے لاحق ہو گی۔ والعیاذ باللہ العظیم، بکل حالٍ من الاحوال
۱۶۸۔۔  اور تمہارے اس کھلے دشمن اور عدو مبین نے اپنی اس کھلی دشمنی اور عداوت کا علی الاعلان اظہار کیا ہے، پس تم لوگ کہیں اس کے نقش قدم پر چلتے ہوئے ان حلال اور پاکیزہ چیزوں میں سے کسی کو اپنے اوپر حرام نہیں ٹھہرا لینا جو تمہارے خالق و مالک نے تمہارے فائدے اور بھلے کے لئے زمین میں اپنے کرم بے پایاں سے پیدا فرمائی ہیں پس تم لوگ ان کو کھا کر اور ان سے طرح طرح کے فائدے اٹھا کر اپنے اس خالق و مالک کا شکر ادا کرو۔ اسی میں تمہارا بھلا ہے دنیا کی اس عارضی اور فانی زندگی میں بھی، اور آخرت کے اس حقیقی اور اَبَدی جہاں میں بھی جو اس کے بعد آنے والا ہے، اور اگر تم نے کہیں ان میں سے کچھ چیزوں کو شیطان کے نقش قدم پر چلتے ہوئے اپنے اُوپر حرام قرار دے دیا، تو یہ خود تمہاری اپنی محرومی کے علاوہ اپنے رب کی ناراضگی کا باعث بھی ہو گا والعیاذ باللہ، ابن عباس کہتے ہیں کہ یہ آیت کریمہ بنو ثقیف اور بنو عامر وغیرہ قبیلوں کے ان لوگوں کے بارے میں نازل ہوئیں جنہوں نے اپنی کھیتیوں اور اپنے جانوروں وغیرہ کو بحائر و سوائب اور وصائل وغیرہ کے مختلف ناموں سے اپنے اوپر حرام کر دیا تھا (المرغی وغیرہ) والعیاذ باللہ جل وعلا
۱۷۰۔۔  یعنی ایک طرف تو وہ نور حق و ہدایت ہے جس کو اللہ نے اپنے بندوں کی ہدایت و راہنمائی کے لئے اتارا ہے، اور دوسری طرف ان کے آباء و اجداد کی وہ من گھڑت اور اندھی بہری عادات اور تقالید ہیں، جن کی نہ کوئی اساس ہے نہ بنیاد، جن کے لئے یہ لوگ نہ عقل سے کام لیتے ہیں، اور نہ ان کے پاس نقل اور ہدایت کی کوئی روشنی ہے تو ایسے میں اللہ تعالیٰ کی طرف سے آئی ہوئی ہدایت سے منہ موڑ کر باپ دادا کی بے بنیاد عادات و تقالید کو اپنانا کتنی بڑی حماقت اور کس قدر ظلم و بے انصافی اور محرومی و بد بختی ہے والعیاذ باللہ العظیم۔ اللہ ہمیشہ اپنی حفاظت و پناہ میں رکھے اور ہر قدم اپنی رضا وخوشنودی کی راہوں پر ہی اٹھانے کی توفیق بخشے، آمین
۱۷۱۔۔  سو آنکھ کان اور زبان وغیرہ اللہ تعالیٰ کے دیئے بخشے ہوئے عظیم الشان ذرائع علم و ادراک ہیں، جن کو صحیح طور پر استعمال کر کے اور ان سے صحیح طور پر کام لے کر انسان دارین کی سعادت و سرخروئی سے بہرہ ور و سرفراز ہو سکتا ہے، لیکن جو لوگ اپنی بد بختی سے ان کو ماؤف کر دیتے ہیں۔ اور وہ الٹا ان کو حق کے خلاف استعمال کرتے ہیں، تو وہ سنت خداوندی کی زد میں آ کر اندھے بہرے اور گونگے بن کر رہ جاتے ہیں۔ جو کہ بڑا ہی ہولناک خسارہ ہے۔ مگر ان کو اس کا کوئی احساس ہی نہیں ہوتا، جو کہ خساروں کا خسارہ ہے۔ وائے ناکامی کہ انسان سے احساس زیاں جاتا رہا۔ اللہ تعالیٰ ہر خسارے سے محفوظ اور اپنی حفاظت و پناہ میں رکھے۔ اور ہمیشہ اور ہر حال میں اپنا ہی بنائے رکھے، نفس و شیطان کے ہر مکر و فریب سے ہمیشہ اور ہر اعتبار سے اپنی حفاظت و پناہ میں رکھے، آمین ثم آمین یا ربَّ العالمین
۱۷۲۔۔  کہ اللہ تعالیٰ کی عبادت و بندگی کا تقاضا یہ ہے کہ انسان اللہ تعالیٰ کی پیدا کردہ، اور اس کی دی بخشی نعمتوں کو کھائے پئے۔ اور ان سے فائدہ اٹھا کر اللہ کا شکر ادا کرے۔ تاکہ اس طرح وہ اس کے لئے ذریعہ خیر بن جائیں۔ لیکن وہ اگر الٹا ان کو اپنے توہمات اور من گھڑت خیالات کی بناء پر اپنے اوپر حرام ٹھہرا لے، تو یہ تقاضائے عبدیت و بندگی کے خلاف اور بغاوت کے زمرے میں آتا ہے، کہ تحلیل و تحریم کا اختیار اللہ وحدہٗ لاشریک کے سوا اور اسی کو نہیں۔ سبحانہ و تعالیٰ
۱۷۳۔۔  اس آیت کریمہ میں اِنَّما کے کلمہ حصر کے ساتھ جن محرمات کا ذکر فرمایا گیا ہے اس سے مراد حصر حقیقی نہیں بلکہ اضافی ہے، کیونکہ اسلام میں حرام صرف یہی چار چیزیں نہیں ہیں، بلکہ اور بھی بہت سی چیزیں ہیں۔ سو یہاں پر اس حصر سے مقصود و مراد مشرکین کی ان خود ساختہ اور من گھڑت تحریمات کا رد ہے جو انہوں نے مختلف ناموں سے اپنا رکھی تھیں، اور جن کا اصل تعلق چوپایہ جانوروں ہی سے تھا، سو ان کی تردید کے سلسلہ میں اِنَّمَا کے کلمہ حصر سے ارشاد فرمایا گیا کہ حرام وہ نہیں جن کو تم لوگوں نے از خود اور مختلف ناموں سے حرام قرار دے رکھا ہے بلکہ حرام چیزیں یہ اور یہ ہیں جن کو اللہ نے حرام فرمایا ہے کہ وہ تمہارے لئے مضر اور نقصان دہ ہیں حسی اور ظاہری اعتبار سے بھی اور معنوی و باطنی اعتبار سے بھی دنیا کی اس عارضی زندگی میں بھی اور آخرت کے اس ابدی جہاں میں بھی جو اس دنیا کے بعد آنے والا ہے پس تم لوگ ہمیشہ ان سے بچو، کہ اس میں خود تمہارا اپنا بھلا ہے۔ ہاں مجبوری کی حالت میں تمہارے لئے اس کی گنجائش ہے جبکہ دو شرطیں پائی جائیں۔ ایک یہ کہ ایسا شخص لذت کا طالب نہ ہو، اور دوسری یہ کہ وہ حد ضرورت سے تجاوز کرنے والا نہ ہو۔ والعیاذُ باللہ جل وعلا۔
۱۷۴۔۔  سو اس سے اندازہ کیا جا سکتا ہے کہ اللہ کی نازل کردہ کتاب کو چھپانا اور اس کے بدلے میں دنیائے دُوں کے گھٹیا مول کو اپنانا کس قدر سنگین جرم ہے، اور اس کا نتیجہ و انجام کس قدر ہولناک ہے والعیاذ باللہ العظیم۔
۱۷۵۔۔  سو یہ ان لوگوں کے حال پر اظہار تعجب ہے کہ ان کا یہ طرز عمل کس قدر قابل تعجب و افسوس ہے کہ یہ ہدایت کہ بدلے میں گمراہی کو اپناتے ہیں۔ اور بخشش کے مقابلے میں عذاب کو اختیار کرتے ہیں، اور اس ہولناک سودے اور اس کے ہولناک نتیجہ و انجام کے بارے میں یہ لوگ نچنت و بے فکر ہیں۔ سو یہ کیسی مت ماری ہے؟ کہ یہ لوگ اس قدر سخت ہولناک خسارے پر بھی بے فکر و لا پروا ہیں، جس کا بھگتان ان کو ہمیشہ ہمیشہ کے لئے بھگتنا ہو گا اور جس کی تلافی و تدارک کی پھر کوئی صورت ان کے لئے ممکن نہ ہو گی، والعیاذ باللہ العظیم۔ اللہ تعالیٰ زیغ و ضلال کی ہر شکل اور الحاد و انحراف کی ہر قسم سے ہمیشہ محفوظ اور اپنی پناہ میں رکھتے آمین۔
۱۷۶۔۔  اتنے دور کہ وہاں سے اب ان کا راہ حق و ہدایت کی طرف لوٹنا اور واپس آنا قریب المحال ہو گیا ہے، کہ نور حق و ہدایت سے سرفرازی کی اساس و بنیاد طلب صادق اور صدق نیت ہے۔ اور اس سے یہ لوگ دور و نفور اور محروم ہیں، تو پھر ان کو نور حق و ہدایت کی دولت ملے تو کیسے اور کیونکر؟ والعیاذ باللہ جل وعلا۔ اس سے یہ اہم اور بنیادی حقیقت واضح ہو جاتی ہے کہ انسان کے بناؤ بگاڑ کا اصل تعلق اس کے اپنے قلب و باطن سے ہے۔ اللہ تعالیٰ دل کی دنیا کو صحیح رکھنے کی توفیق بخشے۔ اور ہمیشہ اپنی رضا و خوشنودی کی راہوں پر چلنا نصیب فرمائے۔ اور نفس و شیطان کے ہر مکر و فریب سے ہمیشہ اپنی پناہ میں رکھے۔ آمین ثم آمین یا ربَّ العالمین
۱۷۷۔۔  یہاں پر حصر و قَصْر کے انداز و اسلوب میں ارشاد فرمایا گیا کہ یہی لوگ ہیں متقی و پرہیزگار، یعنی جن کی یہ اور یہ صفتیں ہوں، سو تقویٰ و پرہیز گاری کسی بناوٹ رنگ و نسل یا ظاہرداری کا نام نہیں، بلکہ یہ عبارت ہے ایمان و عقیدہ عمل و کردار، اور عمدہ اخلاق و صفات سے پس جن لوگوں کے اندر یہ اور یہ صفات ہوں گی وہی متقی و پرہیزگار ہوں گے، خواہ وہ کوئی بھی ہوں، اور کہیں کے بھی ہوں، اور ان کا تعلق کسی بھی صنعت و حرفت سے ہو۔ اور جتنا کوئی ان صفات کے اندر اپنا کمال پیدا کریگا۔ اتنا ہی وہ تقویٰ و پرہیز گاری کے کمال سے سرفراز ہو گا۔ وباللہ التوفیق لما یحب و یرید۔ وعلی ما یحب و یرید بِکُلِّ حَالٍ مِّنَ الاحوال۔
۱۷۸۔۔  سو اس طرح نہیں جس طرح کہ دنیا کے ظالم معاشروں میں ہوتا ہے کہ کرتا کوئی ہے اور بھرتا کوئی اور جرم کوئی کرتا ہے اور بدلہ و انتقام کسی اور سے لیا جاتا ہے۔ امیر خاندان کے کسی ایک فرد کے قتل کے بدلے میں غریب خاندان کے کئی افراد کو قتل کیا جاتا ہے۔ اور امیر خاندان کے کسی معمولی انسان کے قتل پر غریب خاندان کے کسی بڑے اور سردار کو قتل کیا جاتا اگرچہ اس کا اس جرم قتل سے دور کا بھی کوئی تعلق اور واسطہ نہ ہو سو لینے اور دینے کے دو الگ الگ باٹوں کا یہ ظالمانہ نظام پہلے بھی تھا اور آج بھی ہے، پس دین حنیف نے اس کے برعکس عدل و انصاف پر مبنی یہ رحمتوں بھری تعلیم دی کہ قتل اسی کو کیا جائے گا جس نے جریمہ قتل کا ارتکاب کیا ہو خواہ وہ کوئی بھی ہو اور کسی بھی حیثیت کا مالک ہو۔ کہ یہی تقاضائے عدل ہے۔ 
      ۲۔  کہ اس طرح قاتل اور جانی کی جان بخشی بھی ہو گئی۔ ورنہ ورثائے مقتول کو قصاص میں اس کی جان کا مطالبہ کرنے کا حق تھا اور مقتول کے ورثاء کی مدد و معاونت کی صورت بھی نکل آئی، سو تم لوگوں کو اپنے رب رحمان و رحیم کی اس رحمت و عنایت اور تخفیف و تسہیل کی دل و جان سے قدر کرنی چاہیے اور بدل صلح کو صدق دل سے ادا کرنا چاہئے۔
۱۷۹۔۔  کہ قاتل اور جانی کی ایک جان کے قتل و قصاص سے دوسری جانوں کی حفاظت ہوتی ہے، کیونکہ جب معاشرے کے ہر شخص کو اس بات کا یقین ہو گا کہ قتل کے نتیجے میں اس کی جان بھی جائے گی تو یقیناً وہ اقدام قتل سے باز رہیگا، اور اس طرح اس کے نتیجے میں سب کی جانیں محفوظ ہونگی، اور معاشرہ امن و استقرار سے سرفراز و مالا مال ہو گا۔ اور ہر کوئی دوسروں کی دست درازی سے محفوظ اور امن و امان میں رہیگا، سو تم لوگ اے عقول سلیمہ رکھنے والو! غور و فکر سے کام لو اور اپنے خالق و مالک کی طرف سے ملنے والے ان رحمتوں اور برکتوں بھرے احکام و ارشادات کو صدق دل سے اپناؤ۔ تاکہ خود تمہارا ہی بھلا ہو۔ دنیا میں بھی اور آخرت میں بھی، اور یہ شان اس وحدہٗ لاشریک کے احکام کے سوا اور کسی کے احکام کی نہ ہے۔ نہ ہو سکتی ہے۔ کیونکہ ابنائے دنیا کی رسائی صرف دنیا ہی تک ہے۔ اور اس کے بھی محض ظاہری اور مادی پہلو تک، اور بس مادی ظواہر و مظاہر کے پس پردہ جو اصل حقائق کار فرما ہیں، ان تک ان کی رسائی نہ ہے نہ ہو سکتی ہے۔ اس لئے اہل دنیا کے احکام و قوانین اس شان کے ہو سکتے ہی نہیں کہ وہ انسان کے لئے حقیقی فوز وفلاح کے ضامن بن سکیں یہ شان حضرت خالق جَلّ مَجْدُہ، ہی کے احکام کی ہو سکتی ہے سبحانہ و تعالیٰ
۱۸۰۔۔  سو یہ تقاضا ہے ان کے تقوے کا، لیکن اس سلسلہ میں دو اہم اور بنیادی باتوں کا ملحوظ رکھنا ضروری ہے، ایک یہ کہ یہ وصیت ان وارثوں میں سے کسی کے لئے نہ ہو جن کے حصے میراث میں شریعت مقدمہ کی طرف سے مقرر فرما دیئے گئے ہیں، کیونکہ ایسے لوگوں میں سے کسی کے لئے وصیت کرنے سے صحیح حدیث میں منع فرما دیا گیا ہے، اور صاف اور صریح طور پر منع فرما دیا گیا ہے۔ چنانچہ صحیح حدیث میں حضرت نبی معصوم علیہ الصلوٰۃ والسلام سے مروی و منقول ہے کہ آپ صلی اللہ علیہ و سلم نے ارشاد فرمایا۔ اِنَّ اللّٰہَ اَعْطیٰ کُلَّ ذِیْ حَقٍّ حَقَّہ،۔ فَلاَ وَصَیَّۃَ لِوَارثٍ۔ یعنی اللہ تعالیٰ نے ہر حق والے کو اس کا حق دیدیا ہے پس اب کسی وارث کے لئے کوئی وصیت جائز نہیں، اور دوسری بات اس بارے میں یہ ملحوظ خاطر رکھنے کی ہے کہ یہ وصیت کل ترکہ کے ایک ثلث کے اندر ہو اس سے زیادہ نہ ہو۔ کیونکہ ثلث سے زیادہ کی وصیت جائز نہیں۔
۱۸۲۔۔  یعنی اگر کبھی موصی یعنی وصیت کرنے والے نے کسی طرف داری سے کام لیکر کسی کو اس کے حق اور استحقاق سے زیادہ دے دیا یا کسی کے حق میں ظلم و زیادتی کا ارتکاب کر کے اس کے حصے میں کمی کر دی جس کے نتیجے میں نزاع اور جدال کی صورت پیدا ہو گئی تو ایسے میں اگر کوئی مصلح اور منصف مزاج شخص نزاع و جدال کے خاتمے کے لئے اور اصلاح احوال کی غرض سے اس وصیت میں کسی طرح کی کوئی تبدیلی اور کمی بیشی کر دے تو اس میں اس پر کوئی گناہ نہیں ہو گا، کیونکہ یہ تبدیلی فساد کے لئے نہیں، بلکہ اصلاح احوال اور رفع نزاع و جدال کے لئے ہے جو کہ ایک اہم اور اصل مطلب ہے۔
۱۸۳۔۔  یعنی تاکہ اس طرح تم لوگوں کو حلال اور مباح چیزوں کو چھوڑنے کی عادت پڑے۔ تمہارے ارادہ و عزیمت میں قوت اور مضبوطی آئے۔ تمہیں خواہشات نفس پر کنٹرول کرنے کی تربیت حاصل ہو۔ تاکہ اس طرح تم نفس کو ناجائز خواہشات سے روک سکو۔ اور اپنے آپ کو مرضیات خداوندی کے مطابق ڈھالنے کا عادی بنا سکو، اور اس طرح بالآخر تم دوزخ کی ہولناکیوں سے بچ سکو۔ اور جنت کی سدا بہار نعمتوں سے بہرہ مند اور سرفراز ہو سکو، وباللہ التوفیق۔ لما یُحِبُّ و یرید، وعلیٰ ما یحب و یرید، بکل حالٍ من الاحوال وفی کل موطنٍ من المواطن فی الحیاۃ،
۱۸۴۔۔  سو اس میں روزے کے لئے کئی ترغیبات کا ذکر فرمایا گیا ہے، تاکہ اس طرح اہل ایمان خوشی بخوشی اور پورے شوق و رغبت سے اس عظیم الشان عبادت کی پابندی کریں اور اس طرح خود ان کا بھلا ہو، سو اس سلسلہ میں اول یہ بات ارشاد فرمائی گئی کہ روزے کوئی پہلی مرتبہ اور صرف تم ہی لوگوں پر فرض نہیں کئے گئے بلکہ تم سے بھی پہلے لوگوں اور پہلی امتوں پر بھی فرض کئے گئے۔ چنانچہ تاریخ شاہد ہے کہ پہلے زمانوں کی مختلف امتوں پر بھی اپنے اپنے زمانوں میں روزے فرض کئے جاتے رہے، اور دوسری بات یہ فرمائی گئی کہ اس کا بھلا اور فائدہ بھی خود تم ہی لوگوں کے لئے ہے، کہ اس سے تمہیں تقویٰ پرہیزگاری نصیب ہو، اور اس کے نتیجے میں بالآخر تم لوگ دوزخ کے انتہائی ہولناک عذاب سے بچ کر جنت کی سدا بہار نعمتوں سے سرفراز ہو سکو، جو کہ اصل اور حقیقی کامیابی ہے، اور تیسری بات اس سلسلے میں یہ ارشاد فرمائی گئی کہ یہ ہیں بھی گنتی کے کچھ دن یعنی صرف تیس یا انتیس دن، اور اس میں بھی یہ رعایت ہے کہ بیماروں اور مسافروں کے لئے قضاء کی اجازت ہے۔ سو احکام خداوندی کی تعمیل میں سراسر بندوں ہی کا بھلا اور فائدہ ہے، پس ان کی صدق دل سے تعمیل کرنی چاہیے وباللہ التوفیق لما یحب و یرید، وعلیٰ ما یحب و یرید، بِکُلِّ حالٍ من الاحوال، وفِی کُلِّ مَوْطِنٍ مِّنَ المواطن فی الحیاۃ
۱۸۵۔۔  سو ان تعلیمات مقدسہ کے ذریعے حق اور باطل کے درمیان فرق اس طرح واضح ہو جاتا ہے کہ کسی طرح کا کوئی اشتباہ باقی نہیں رہتا۔ اور انسان پوری روشنی میں راہ حق و صواب پر گامزن ہو جاتا ہے، اور وہ اندہیروں سے نکل کر روشنی میں آ جاتا ہے، اور دارین کی سعادت و سرخروئی سے سرفراز کرنے والی شاہراہ پر چل پڑتا ہے۔ والحمد للہ جل وعلا۔ 
      ۲۔  اس کی ان عظیم الشان نعمتوں پر جن سے اس نے تم لوگوں کو نوازا ہے، اور محض اپنے فضل و کرم سے نوازا ہے، کہ یہ اس واہب مطلق کا تم لوگوں پر حق بھی ہے، اور اسی میں خود تمہارا بھلا بھی ہے کہ شکر نعمت سے نعمت محفوظ رہتی ہے، اور اس میں خیر و برکت آتی ہے۔ وباللہ التوفیق لما یحب و یرید، وعلی ما یحب و یرید، بکل حال من الاحوال وفی کل موطن من المواطن فی الحیاۃ
۱۸۶۔۔   روایات میں وارد ہے کہ آنحضرت صلی اللہ علیہ و سلم کی خدمت میں عرض کیا گیا کہ کیا ہمارا رب ہمارے قریب ہے کہ ہم اس کو آہستہ سے پکاریں یا دُور ہے کہ ہم اسے زور سے پکاریں؟ (اَرَبُّنَا قَرِیْبٌ فَنْنَاجِیْہِ اَمْ بَعِیْدٌ فَنْنَادِیْہ؟) تو اس پر یہ آیت کریمہ نازل ہوئی جس سے واضح فرما دیا گیا کہ رب اپنے بندوں سے قریب، اور نہایت ہی قریب ہے، (اتنا کہ اس سے زیادہ قرب متصور ہی نہیں ہو سکتا۔ جیسا کہ دوسرے مقام پر ارشاد فرمایا گیا کہ ہم انسان کے اس کی شہ رگ سے بھی زیادہ قریب ہیں، نَحْنُ اَقْرَبُ اِلَیْہِ مِنْ حَبْلٍ الْوَرِیْد (ق۔ ۱۶) نیز دوسرے مقام پر ارشاد فرمایا گیا کہ وہ تمہارے ساتھ ہے جہاں بھی تم ہوؤ گے ہُوَ مَعَکُمْ اَیْنَمَاکُنْتُمْ الایٰۃ (الحدید۔ ۴) اور اس قرب اور معیت سے مراد ہے وہ قرب اور معیت جو اس کے علم اور قدرت کے اعتبار سے ہوتا ہے، نہ کہ جسم اور جسمانیات کے اعتبار سے، کہ ایسے تمام شوائب سے وہ پاک ہے، سبحانہ و تعالیٰ، سو جس خدائے پاک کے قرب اور اس کی قدرت کی شان یہ ہو اس کو دنیاوی بادشاہوں اور فانی مخلوق پر قیاس کر کے اس کے لئے خود ساختہ اور من گھڑت واسطے اور وسیلے ڈھونڈنا جس طرح کہ اہل شرک و بدعت کرتے ہیں، کتنا غلط اور کس قدر ٹیڑھی منطق ہے والعیاذُ باللہ العظیم، سو اللہ تعالیٰ ایسے تمام شوائب اور تصورات سے پاک اور اعلیٰ و بالا ہے۔ اسی لئے اس کے لئے اپنے طور پر مثالیں گھڑنا اور اس کو دنیاوی بادشاہوں اور حاکموں پر قیاس کر کے من گھڑت وسیلے اور واسطے مقرر کرنا منع ہے، چنانچہ دوسرے مقام پر اس بارے صاف و صریح طور پر ارشاد فرمایا گیا، فَلَا تَضْرِبُوْا لِلّٰہِ الاَمْثَالِ الایٰۃ (النحل) یعنی تم لوگ اللہ کے لئے اپنے طور مثالیں مت گھڑو۔ اور وجہ اس کی ظاہر ہے کہ انسان اپنے طور پر جو بھی مثال بیان کرے گا وہ کسی مخلوق ہی کی، اور اسی کی شان کے لائق ہو گی، کہ انسان کی کھوپڑی بہرحال مخلوق، اور اس کی رسائی محدود ہے۔ جبکہ اللہ تعالیٰ خالق، اور مخلوق کے دائرے سے وراء الوراء ہے۔ پس اس کو ویسے ہی مانا جائے جیسا کہ وہ اپنے بارے میں خود بتائے یا اس کا رسول بتائے سبحانہ و تعالیٰ یعنی اللہ تعالیٰ کی کتاب حکیم۔ اور رسول اللہ کی سنت مطہرہ سے ثابت ہو، یہی صحت وسلامتی کی راہ ہے، اور یہی تقاضا ہے عقل سلیم اور فطرت مستقیم کا، جبکہ اس کے برعکس محض عقل دوڑائے، اور اس کے بارے میں من گھڑت تصورات قائم کرے، زیغ وضلال اور انحراف و شرک کے دروازے کھلتے ہیں، والعیاذ باللہ، پس وہ ایسا ہے جیسا کہ کتاب و سنت سے ثابت ہے۔ سبحانہ وتعالیٰ، الذی لیس کمثلہ شی وہوالسمیع العلیم۔
۱۸۷۔۔  سو مِنَ الْفَجْرِ الْخَیْطُ الْأبْیَضُ کا، یعنی یہاں پر خیط ابیض سے یہاں پر اس کے ظاہری اور لغوی معنی مراد نہیں۔ بلکہ اس سے مراد دن کی وہ روشنی ہے جو اس کو رات کے اندھیرے سے جدا کرتی ہے سو اس توضیحی بیان کے نزول سے پہلے لوگ خیط ابیض اور خیط اسود کے لفظوں سے ان کے معروف لغوی معنی ہی مراد لیتے تھے چنانچہ صحیح روایات کے مطابق کچھ لوگ ایسے بھی تھے جو سیاہ اور سفید رنگ کے دو دھاگے باندھ لیتے اور جب تک ان کا باہمی فرق واضح نہ ہوتا وہ کھاتے پیتے رہتے۔ یہاں تک کہ مِنَ الْفَجْرِ کا یہ توضیحی بیان نازل ہوا۔ اور ان سے اصل مقصود و مراد کو واضح فرما دیا گیا۔ (بخاری کتاب التفسیر اور مسلم کتاب الصیام وغیرہ) سو اس سے اصل حقیقت واضح ہو گئی۔ 
      ۲۔ یعنی تاکہ لوگ اللہ تعالیٰ کے نازل کردہ ان احکام اور اس کی مقرر فرمودہ ان حدود و قیود کی پابندی کر کے اس کی معصیت و نافرمانی سے بچ جائیں، اور اس کے نتیجے میں وہ دنیا میں فساد و مار سے بچ سکیں، اور آخرت میں دوزخ کے عذاب الیم سے بچ سکیں۔ سو اللہ تعالیٰ کے نازل کردہ احکام و قوانین اور اس کی مقرر فرمودہ حدود و قیود کی پابندی و پاسداری میں خود بندوں ہی کا بھلا اور فائدہ ہے، دنیا کی اس عارضی اور فانی زندگی میں بھی اور آخرت کے اس حقیقی اور اَبَدی جہاں میں بھی، جو اس دنیا کے بعد آنے والا ہے، اور جہاں کی زندگی اصل اور حقیقی زندگی ہے وباللّٰہ التوفیق لما یحب و یرید، وعلیٰ ما یحب و یرید۔
۱۸۹۔۔  سو یہ قدرت کی طرف سے لوگوں کی ہدایت و راہنمائی کے لئے ایک عظیم الشان عالمی جنتری ہے جس کی دوسری کوئی نظیر و مثال ممکن نہیں، اس میں تم لوگوں کے لئے اور ساری دنیا کے لوگوں کے لئے ہدایت و راہنمائی کے گوناگوں اور عظیم الشان پہلو ہیں، اگر لوگ اس میں صحیح طریقے سے غور و فکر سے کام لیں، تو اپنے اس خالق و مالک کی عظمتوں اور اس کے احسانات کے آگے دل و جان سے جھک جھک جائیں اور اس طرح دارین کی سعادت و سرخروئی سے بہرہ مند و سرفراز ہو جائیں۔ کہ جس خالق و مالک نے ہمیں ان عظیم الشان نعمتوں سے نوازا ہے وہی معبود بر حق ہے، سبحانہ و تعالیٰ
۱۹۰۔۔  سو حقیقی کامیابی اور فوز و فلاح سے بہرہ مندی اور سرفرازی کا طریقہ اور ذریعہ یہی ہے کہ انسان تقوی اور پرہیزگاری کی راہ کو اپنائے۔ اور جس کا حاصل اور خلاصہ یہ ہے کہ انسان ہمیشہ اور ہر موقع پر اور ہر حال میں اس اصولی بات اور بنیادی نقطے کو اپنے پیش نظر اور اپنی نگاہوں کے سامنے رکھے کہ میرا رب مجھ سے راضی رہے کہ سب سے پہلا اور سب سے بڑا اور مقدم و فائق حق مجھ پر اسی وحدہٗ لاشریک کا عائد ہوتا ہے، کہ اسی نے مجھے پیدا فرمایا اور وجود بخشا، اور اسی کی رحمت و عنایت اور اسی کے کرم و ربوبیت کے سہارے میں جی رہا ہوں۔ پس وہ ہر کام کے موقع پر اور ہر قدم اٹھاتے وقت سب سے پہلے یہ دیکھے کہ اس سے میرا رب اور میرا وہ خالق و مالک مجھ سے راضی ہو گا یا ناراض؟ اگر وہ اس سے راضی ہوتا ہے تو میں یہ کام کروں گا، نہیں تو نہیں کروں گا۔ پس اسی ایک نقطے پر اگر توجہ مرکوز رکھی جائے تو سب بگڑی بن جائے گی اور زندگی میں انقلاب آ جائے گا، اللہ توفیق بخشے اور ہمیشہ اپنا ہی بنائے رکھے۔ اٰمین ثم اٰمین، سو اس سے ایک مرتبہ پھر یہ حقیقت آشکارا و عیاں ہو جاتی ہے کہ انسان کے صلاح وفساد اور اس کے بناؤ بگاڑ کا اصل تعلق اس کے اپنے قلب و باطن سے ہے، پس انسان ہمیشہ اور ہر حال میں اپنے دل میں جھانک کر دیکھے کہ میرا تعلق میرے رب کے ساتھ کیسا ہے، اسی کو حدیث میں فرمایا گیا اِسْتَفتِ قَلْبَکَ، یعنی فتوی اپنے دل سے پوچھو، وباللہ التوفیق لما یحب و یرید
۱۹۱۔۔  فتنہ سے مراد ابتلاء و آزمائش ہے (محاسن وغیرہ) سو ابتلاء و آزمائش اور ظلم و زیادتی کے ساتھ کسی کو دین حق سے پھیرنا قتل سے بھی کہیں بڑھ کر سخت اور بُرا ہے، کیونکہ قتل سے تو انسان کی صرف جان جاتی ہے نہ کہ ایمان اور ایمان کی سلامتی کے ساتھ اگر جان چلی بھی جائے تو بھی کوئی خسارہ نہیں، کہ ایسی صورت میں انسان شہید ہو کر نعیم جنت سے سرفراز ہو جاتا ہے، لیکن اگر خدا نخواستہ ایمان چلا جائے، تو پھر جان بچ بھی گئی تو کس کام کی؟ کہ اس کا انجام اور ٹھکانا تو دائمی دوزخ ہے، والعیاذُ باللہ، سو اصل چیز جسم و جان نہیں، بلکہ عقیدہ و ایمان ہے، اور فتنہ و آزمائش چونکہ دولت ایمان و عقیدہ سے محروم کر دینے کا باعث ہے اس لئے فتنہ قتل سے بھی کہیں بڑھ کر سخت اور باعث محرومی ہے والعیاذُ باللہ العظیم۔
۱۹۳۔۔  سو اس ارشاد سے جہاد فی سبیل اللہ کی اہمیت اور اس کی غرض و غایت واضح فرما دی گئی، کہ اس سے اصل مقصود فتنہ و فساد کا قلع قمع اور دین حق کی سربلندی کا راستہ صاف کرنا ہوتا ہے، تاکہ اس طرح حق کا بول بالا ہو، اور اس طرح عباد و بلاد دونوں کا بھلا ہو۔ سو جہاد اسلامی سے مقصود و مراد حکومت و کشور کشائی اور دنیاوی مال و دولت کا حصول نہیں، بلکہ اس سے مقصود و مراد دین حق کی عظمت و سربلندی ہوتا ہے جیسا کہ صحیح حدیث میں ارشاد فرمایا گیا لِتَکُوْنَ کَلِمَۃُ اللّٰہِ ہِیَ الْعُلْیَا یعنی جہاد کا حکم ارشاد اس لئے فرمایا گیا کہ تاکہ اللہ کا کلمہ ہی بلند ہو۔ والحمد للہ
۱۹۴۔۔  زیادتی کا بدلہ زیادتی نہیں ہوتا بلکہ وہ اصل میں ظلم اور زیادتی کا بدلہ ہوتا ہے جو کہ جائز ہے، مگر دونوں کی ظاہری شکل چونکہ ایک ہی ہوتی ہے، اس لئے اس کو مشاکلت یعنی ہم شکل ہونے کی بناء پر زیادتی کے لفظ سے تعبیر فرمایا گیا ہے، اسی لئے بلاغت کی زبان میں اس کو صنعت مشاکلت کہا جاتا ہے، سو زیادتی کے مرتکب کو اس کی زیادتی کی سزا دینے، اور اس سے بدلہ لینے کی اجازت دی گئی ہے، مگر اس میں بھی یہ ہدایت فرمائی گئی ہے کہ بدلہ برابر سراسر ہو، نہ کہ زیادہ کہ ظلم کے بدلے میں ظلم، اور زیادتی کے بدلے میں زیادتی کی اجازت نہیں کہ اس طرح مظلوم ظالم بن جائے گا، جو کہ جائز نہیں، والعیاذ باللہ العظیم  
      ۲۔  سو اس سے واضح فرما دیا گیا اور ادوات تاکید کے ساتھ واضح فرما دیا گیا کہ تم لوگ یقین جانو کہ اللہ ساتھ ہے متقی اور پرہیزگار لوگوں کے، یعنی اپنی نصرت و امداد اور تائید و تقویت کے اعتبار سے ہی یعنی اس معیت سے یہاں پر مراد خاص معیت ہے۔ ورنہ اس کی معیت عامہ جو کہ عبارت ہے اس کی قدرت مطلقہ اور کمال علم و آگہی احاطہ و شمول سے، وہ عام اور سب کے ساتھ ہے، پس تم لوگ تقوی و پرہیزگاری کو ہمیشہ اپنائے رکھنا۔ اور اس کا خاص اہتمام کرنا۔ تاکہ اسطرح تم اللہ تعالیٰ کی معیت خاصہ تم لوگوں کو حاصل رہے۔ اور اس کی نصرت و امداد سے تم سرشار رہو کہ یہی تمہارا امتیاز اور تمہارا اصل سرمایہ ہے اس لئے ہمیشہ اسی چیز کو اپنے پیش نظر رکھا کرو، وباللہ التوفیق، لما یحب و یرید، وعلیٰ ما یحب و یرید، بکل حال من الاحوال
۱۹۵۔۔  سو صفت احسان ایسی عظیم الشان صفت ہے جو انسان کو محبت خداوندی سے سرشار و سرفراز کرتی اور اس کو محبوب خدا بناتی ہے پس تم لوگ ہمیشہ اس کو اپنے اندر پیدا کرنے کی فکر و کوشش کرو کہ ہر کام کے سلسلہ میں تمہاری نیت و ارادہ بھی صحیح ہو۔ اور کام کا طریقہ بھی صحیح اور درست ہو۔ یعنی وہ اللہ اور اس کے رسول کے ارشادات و فرمودات کے مطابق ہو۔ اور اسی ذیل و ضمن میں یہ بھی ایک اہم مطلب اور بنیادی تقاضا ہے کہ تم لوگ اپنے مال راہ حق میں اور رضائے خداوندی کے لئے کے لئے خرچ کرو۔ وباللہ التوفیق لما یحب و یرید، وعلی ما یحب و یرید،
۱۹۶۔۔  سو اس میں اِحْصَار کا حکم بیان فرمایا گیا ہے، یعنی جب کسی کو احرام باندھنے کے بعد بیت اللہ تک پہنچنے اور وہاں پر حج یا عمرہ کو مکمل کرنے سے روک دیا جائے، تو وہ کیا کرے؟ خواہ یہ اِحْصَار یعنی روکنا کسی دشمن کی طرف سے ہو، یا کسی بیماری وغیرہ کی وجہ سے، سو ایسا شخص قربانی کا جانور قربان گاہ کی طرف بھیج دے۔ اور جب وہ جانور اپنے مَحِلّ یعنی قربان گاہ کو پہنچ جائے اور وہاں پر اس کی قربانی کر دی جائے تو اس وقت یہ شخص حلق یا قصر کے ذریعے اپنا احرام کھول دے، اور مَحِلّ یعنی قربان گاہ سے یہاں پر مراد حرم ہے۔ کیونکہ دوسرے مقام پر ارشاد فرمایا گیا ھَدْیاً بٰلِغَ الْکَعْبَۃِ الْایَٰۃِ (المائدہ۔٩۵) اور یہی حضرات اہل علم کے ایک گروہ کا قول ہے۔ جبکہ اس کے برعکس کچھ دوسرے حضرات اہل علم کا کہنا ہے کہ اس سے مراد وہی مقام ہے جس پر محرم کا اِحْصَار واقع ہوا ہو، کیونکہ حضور صلی اللہ علیہ و سلم نے حدیبیہ ہی کے مقام پر قربانی کر کے اپنا احرام کھول دیا تھا۔ جس کے جواب میں پہلی رائے والے حضرات کا کہنا ہے کہ حدیبیہ کا کچھ حصہ حدود حرم میں واقع ہے۔ اور آنحضرت صلی اللہ علیہ و سلم نے اپنی قربانی اسی حصے میں فرمائی تھی۔ علیہ الصلوٰۃ والسلام بہر کیف اس سے احصار کا حکم بیان فرما دیا گیا، والحمد للہ 
      ۲ ۔  سو ان دس روزوں میں سے تین تو وہ چھٹی ساتویں اور آٹھویں ذوالحجہ کو رکھے۔ اور باقی سات سفر حج سے واپسی پر رکھنے ہوں گے، 
        ۳۔  یعنی قِران اور تمتع کی یہ اجازت آفاقی لوگوں کے لئے ہے، کیونکہ ان کے لئے ان دونوں نسکوں میں سے ہر ایک کے لئے الگ الگ سفر کر کے آنا مشکل ہوتا ہے جبکہ مکہ والوں کے لئے ایسی کوئی مشکل نہیں اس لئے یہ حکم صرف آفاقی لوگوں کے لئے ہے، تاکہ وہ ان دنوں کے اندر یہ دونوں نسک ادا کر سکیں، سو یہ بھی اللہ تعالیٰ کی رحمت و عنایت کا ایک نمونہ ومظہر ہے سبحانہ و تعالیٰ۔
۱۹۷۔۔  اور جب اللہ ہر نیکی اور خیر کو جانتا ہے تو پھر تم لوگوں کو اور کیا چاہیے؟ پس نیکیاں کئے جاؤ کہ اللہ ان سب کو جانتا ہے، اور وہ تم کو ان کے اجر و ثواب سے نوازے گا۔ اور تمہارا کوئی عمل ضائع نہیں جائے گا، اور نیکیوں کی کمائی کا موقع یہی دنیاوی زندگی ہے، اور بس، پس اصل فکر و کوشش ذخیرہ اعمال کو جوڑنے جمع کرنے ہی کے لئے کرنی چاہیے۔ وباللہ التوفیق لما یحب و یرید، وعلیٰ ما یحب و یرید۔ 
      ۲۔  سو جس طرح انسان کو دنیاوی سفر کے دوران کھانے پینے وغیرہ کے سامان کی ضرورت ہوتی ہے اور وہ اس کے لئے فکر و کوشش کرتا ہے۔ اسی طرح بلکہ اس سے بھی کہیں زیادہ اس کو اپنے سفر آخرت کے لئے زاد سفر کے لئے فکر و کوشش کی ضرورت ہے، کہ یہ سفر لگاتار جاری ہے۔ اور اس کی منزل دائمی اور ابدی ہے۔ اور آخرت کے اس سفر میں کام آنے والا زاد راہ تقوی و پرہیزگاری ہے اس لئے ہمیشہ اسی کو اپنانے اور اختیار کرنے کے لئے کوشاں اور فکر مند رہنا چاہیے کہ یہی تقاضا ہے عقل و نقل دونوں کا، وباللہ التوفیق، لما یحب و یرید
      ۳ ۔   کہ عقل سلیم اور طبع مستقیم کا تقاضا یہی ہے کہ ہمیشہ اور ہر حال میں اللہ ہی سے ڈرا جائے۔ کہ اس کا حق سب سے بڑا اور سب سے مقدم و فائق ہے، اور اسی پر صلاح و فلاح کا مدار و انحصار ہے وباللہ التوفیق لما یحب و یرید، اور اس کے برعکس جن لوگوں کی عقلیں میلی ہو گئیں۔ اور ان پر کفر و شرک اور مادیت و مادہ پرستی کی میل جم گئی، اور ان پر اس کا زنگ لگ گیا، وہ ماؤف و بیکار ہو گئیں، جس کے نتیجے میں وہ اصل حقیقت کو سمجھنے اپنانے اور اس کے فہم و ادراک سے قاصر ہو گئیں اس لئے ایسی عقلیں عقول سلیمہ نہیں، بلکہ عقول مریضہ بن گئیں اور ایسے لوگ اولو الالباب نہیں رہے۔ اور اس کے نتیجے میں وہ مادہ ومعدہ کے تقاضوں اور خواہشات بطن و فرج کے غلام بن گئے۔ والعیاذ باللہ جل وعلا
۱۹۸۔۔  کہ وہ بھی عبادت اور ذکر خداوندی کے خاص مقامات میں سے ایک اہم مقام ہے۔ لہٰذا تم لوگ اس میں تلبیہ تہلیل، تکبیر وتحمید، اور ثناء و دعاء، وغیرہ کے ذریعے اپنے اللہ کو خوب خوب یاد کرو۔ اور اس خاص وقت اور خاص موقع سے تم لوگ خوب خوب فائدہ اٹھاؤ۔ کہ یہ کسب وعمل کے خاص مواقع ہیں۔
      ۲۔  اور تم لوگ نور حق و ہدایت سے محروم طرح طرح کے اندہیروں میں بھٹکتے اور دھکے کھا رہے تھے، تو اس مالک الملک نے اپنے خاص کرم و احسان سے تم لوگوں کو حق و ہدایت کے اس عظیم الشان نور سے نوازا، اور سرفراز فرمایا، سو اس کے حق شکر کے طور پر تم لوگ ہمیشہ اس کو یاد کرو۔ یہ اس کا تم لوگوں پر حق بھی ہے، اور اسی میں خود تمہارا بھلا بھی ہے دنیا کی اسی عارضی اور فانی زندگی میں بھی، اور آخرت کے اس حقیقی اور ابدی جہاں میں بھی، جو اس دنیا کے بعد آنے والا ہے۔ اور اس کو یاد بھی ویسے ہی کرو جیسا کہ اس نے تم کو ہدایت فرمائی ہے سو وَاذْکُرُوْہُ کَمَا ہَدَاکُمْ کا یہ مختصر مگر جامع جملہ جو اس خاص سیاق و سباق میں ارشاد فرمایا گیا ہے، اس کے ذریعے ایک بڑی اہم جامع اور اصولی تعلیم دی گئی ہے کہ اللہ تعالیٰ کی یاد اور اس کا ذکر ویسے ہی ہونا چاہیے جیسا کہ اس نے ہدایت فرمائی ہے، پس اس سے ان تمام بدعی طریقوں کی بیخ کنی ہو جاتی ہے، اور ان کی جڑ نکل جاتی ہے، جو اہل بدعت کے مختلف گروہوں نے مختلف ناموں سے از خود اور اپنے طور پر اختراع و ایجاد کر رکھے ہیں، سو ایسے بدعی اذکار و اور طور طریقے اللہ تعالیٰ کے یہاں قبول نہیں ہونگے۔ بلکہ وہ مردود ہیں کیونکہ ہر بدعت صریح نصوص کی روشنی میں مردود ہے والعیاذُ باللہ، من کل زیغ وضلال
۲۰۰۔۔  بلکہ وہاں ان کے لئے محرومی ہی محرومی ہو گی۔ کیونکہ انہوں نے آخرت کی بھلائی مانگی ہی نہیں تھی۔ سو ایسے لوگ بڑے بدبخت اور سب سے بڑے محروم ہیں کہ آخرت کی وہ محرومی بڑی ہی ہولناک محرومی اور محرمیوں کی محرومی ہو گی والعیاذُ باللہ العظیم بکل حال
۲۰۱۔۔  سو یہ ایک عظیم الشان اور بڑی جامع دعا ہے جو دنیا و آخرت دونوں کی خیر کو شامل اور اس کے لئے جامع ہے اسی لئے حضرت انس فرماتے ہیں کہ آنحضرت صلی اللہ علیہ و سلم اکثر یہی دعاء فرمایا کرتے تھے اور خود حضرت انس بھی اکثر و بیشتر یہی دعا کیا کرتے تھے (مسند امام احمد ومسلم کتاب الذکر و الدعاء، وابن کثیر، و محاسن التاویل، وغیرہ) وباللہ التوفیق سبحانہ و تعالیٰ
۲۰۳۔۔  یعنی ایام تشریق جن کے بارے میں حضرت نبیشہ الہذلی سے مروی ہے کہ آنحضرت صلی اللہ علیہ و سلم نے ارشاد فرمایا کہ ایام تشریق کے یہ دن اکل و شرب اور ذکر اللہ کے دن ہیں (مسلم کتاب الصیام) اور حضرت ابن عمر سے مروی ہے کہ آنحضرت صلی اللہ علیہ و سلم ان دنوں کے اندر تکبیر کہا کرتے تھے، اپنی نمازوں کے بعد، اپنے بستر پر، اپنے خیمے کے اندر، اپنی مجلس میں، اور اپنے چلنے پھرنے کے دوران، (بخاری کتاب العیدین، باب التکبیر ایام منیٰ) اور ایک روایت کے مطابق آپ صلی اللہ علیہ و سلم اپنے قبے میں تکبیر کہتے تو اس کو سن کر مسجد والے اور بازار والے سب تکبیر کہتے یہاں تک کہ پورا منیٰ تکبیر کی آواز سے گونج اٹھتا (اخرجہ البخاری تعلیقا) اور ان دنوں کے اسی ذکر میں سے وہ تکبیرات بھی ہیں جو رمی جمار کے موقع پر کہی جاتی ہیں چنانچہ صحیح حدیث میں وارد ہے کہ نبی اکرم صلی اللہ علیہ و سلم ہر کنکری کے ساتھ تکبیر کہا کرتے تھے۔ (بخاری کتاب الحج) سو اللہ تعالیٰ کی یاد دلشان، اور اس کی تکبیر و بڑائی دارین کی سعادت و سرخروئی سے سرفرازی کا ذریعہ و وسیلہ ہے، وباللہ التوفیق 
      ۲۔  جہاں پہنچ کر تم نے اپنے زندگی بھر کے کئے کرائے کا حساب دینا اور اس کا پھل پانا ہے۔ سو کوئی مانے یا نہ مانے، اور چاہے یا نہ چاہے، ایسا بہرحال ہو کر رہیگا۔ تاکہ ہر کوئی اپنے زندگی بھر کے کئے کرائے کا پھل پائے، اور اس طرح عدل و انصاف کے تقاضے پورے ہوں، اور بدرجہ تمام و کمال پورے ہوں، پس اس یوم حساب اور اس کے تقاضوں کو ہمیشہ اپنے پیش نظر رکھنا۔ ان کو کبھی فراموش نہیں کرنا۔ ورنہ زندگی کا تمام زاویہ نگاہ غلط ہو جائے گا۔ والعیاذُ باللہ جل وعلا بکل حال من الاحوال
۲۰۴۔۔   کہ ایسے لوگ دنیاوی زندگی کے لئے بڑے بڑے منصوبے بناتے اور ان کو بڑے مرصع اور خوبصورت انداز میں پیش کرتے ہیں کہ ان کا اصل مقصد اور ان کا اوڑھنا بچھونا اسی دنیاوی زندگی کا متاع فانی اور اسی کا حُطامِ زائل ہوتا ہے اور بس یہ اسی کے لئے جیتے اور اسی کے لئے مرتے ہیں، جیسا کہ دوسرے مقام پر ایسے لوگوں کے بارے میں ارشاد فرمایا گیا وَلَمْ یُرِدْ اِلاَّ الْحَیٰوۃَ الدُّنْیَا o ذَالِکَ مَبْلَغُہُمْ مِّنَ الْعِلْمِ الایٰۃ (النجم۲٨۔۲٩) نیز ایسے لوگوں کی ایسی مرصع تقریریں اسی دنیاوی زندگی میں چل سکیں گی اور بس کہ یہاں کا معاملہ ظواہر ہی پر ہے، لیکن آخرت میں ان کی نیتیں اور ارادے سب کچھ سامنے آ جائے گا۔ وہاں پر انکی بولتی بند ہو کر رہ جائیگی تب ان کو پتہ چل جائیگا،
۲۰۵۔۔  سو ایسے لوگوں کا کہنا کچھ ہوتا ہے اور کرنا کچھ اور دعوی تو یہ کرتے ہیں اصلاح اور خیر خواہی کا لیکن عمل ان کا ہوتا ہے شر و فساد اور بگاڑ وخرابی کا باتوں اور مجلسوں میں ایسے دعوے کرنے کے بعد جب یہ وہاں سے پھرتے ہیں اور جب عمل و کردار کی باری آتی ہے یا جب ان کو کوئی عہدہ و اقتدار ملتا ہے تو یہ اللہ کی زمین میں فساد مچاتے شر پھیلاتے اور حرث و نسل کی ہلاکت و تباہی کا سامان کرتے ہیں حالانکہ حرث و نسل اور ان کی اصلاح معاشرے کی اصلاح اور بہتری کی دو اہم بنیادیں ہیں تو پھر ایسے فسادی عناصر مصلح اور اللہ کے محبوب کس طرح ہو سکتے ہیں؟ والعیاذُ باللہ العظیم، بکل حال من الاحوال
۲۰۶۔۔  سو ایسے مفسد لوگ اگر حیات دنیا کی اس عارضی فانی اور محدود فرصت میں اپنے کئے کرائے کا بھگتان بھگتنے سے بچ بھی گئے تو ان کے لئے جہنم کافی ہے۔ جس میں سب کون کسر نکل جائیگی اور یہ اپنے انجام کو پہنچ کر رہیں گے والعیاذ باللہ جل وعلا
۲۰۷۔۔ سو اس سے عمل و کردار کا دوسرا نمونہ پیش فرمایا گیا ہے پہلے ان مفسدین اور اشرار وفجار کا نمونہ پیش فرمایا گیا جن کا کام شر اور فساد پھیلانا ہے جس کے نتیجے میں ان کو آتش دوزخ کا ایندھن بننا ہو گا۔ والعیاذُ باللہ، اس کے برعکس اس سے ان اخیار کا نمونہ پیش فرمایا گیا ہے جن کا اصل مقصد اور نصب العین رضاء خداوندی کا حصول اور خلق خداوندی کی حقیقی اصلاح و خیر خواہی ہونا ہے سو ایسے لوگ اپنے رب کی رضا کے لئے اپنی جانوں کا بھی سودا کر دیتے ہیں، اس لئے سو ایسوں کو وہ ضرور اپنی خاص عنایات سے نوازے گا کہ وہ اپنے بندوں پر بڑا ہی مہربان ہے۔ سبحانہ و تعالیٰ پس نہ تو وہ ان کے بس اور طاقت سے بڑھ کر ان کو کسی بات کا مکلف بناتا ہے۔ اور نہ ہی ان کی کسی قربانی کی ناقدری کرتا ہے بلکہ وہ ان کو ان کے تھوڑے عمل اور معمولی قربانی پر بھی ایسے اجر و ثواب سے نوازتا ہے جو ان کے وہم و گمان میں بھی نہیں ہوتا، کہ اس کا تو کام ہی نوازنا، اور کرم فرمانا ہے۔ اور ہمیشہ اور ہر طرح سے نوازنا اور کرم فرمانا۔ سبحانہ و تعالیٰ، مالک الملک! ہمیشہ ہم سے اپنے فضل و کرم ہی کا معاملہ فرما، اور ایک ایک قدم اپنی رضا و خوشنودی کی راہوں پر اٹھانے کی توفیق عطا فرما، اور نفس و شیطان کے ہر مکر و فریب سے ہمیشہ اپنی حفاظت و پناہ میں رکھ، آمین ثم آمین
۲۱۰۔۔  یعنی حق کی توضیح میں اب کوئی کسر باقی نہیں رہ گئی بلکہ حق کو پوری طرح اور ہر لحاظ سے واضح فرما دیا گیا۔ سو اب بھی جو لوگ حق کو نہیں مانتے، تو ان کا کوئی علاج نہیں۔ اب تو یہی مرحلہ باقی رہ گیا کہ قیامت آ جائے؟ اور یہ لوگ اپنے آخری انجام کو پہنچ کر رہیں، اس وقت یہ خود مانیں گے اور خوب مانیں گے، اور چیخ چیخ کر مانیں گے، مگر اس وقت کے اس ماننے کا ان کو کوئی فائدہ بہرحال نہیں ہو گا، سوائے ان کی آتش یاس و حسرت میں اضافے اور ہمیشہ کے خسارے کے والعیاذ باللہ العظیم۔
۲۱۱۔۔  سو وہ ایسے ناشکرے بدبختوں کو ان کے کفر و انکار کی سخت سزا دیگا۔ جنہوں نے اللہ تعالیٰ کی آیتوں کے آ جانے کے بعد ان کی قدر کرنے اور ان پر ایمان لانے کے بجائے ان کا کفر کیا۔ پس ایسوں کو اپنے کفر و انکار کا بھگتان بہرحال بھگتنا ہو گا کہ یہ بھی اس رب رحمان کے عدل و انصاف کا تقاضا ہے۔ سو یہ ایسے ہی ہے جیسے سورہ ابراہیم میں کفار قریش کے بارے میں ارشاد فرمایا گیا کیا انہوں نے اللہ کی نعمت کو کفر سے بدلا جس کے نتیجے میں انہوں نے اپنی قوم کو ہلاکت وتباہی کے انتہائی ہولناک اور دائمی گڑھے میں اتار دیا، یعنی جہنم میں جو کہ بڑا ہی بُرا ٹھکانا ہے (ابراہیم ۲٨۔۲٩) والعیاذ باللہ، اللہ تعالیٰ ہمیشہ اور ہر اعتبار سے اپنی حفاظت و پناہ میں رکھے۔ آمین ثم آمین
۲۱۲۔۔  سو اس سے ایسے بدبختوں کی محرومی اور ہلاکت کے اصل سبب اور باعث کی نشاندہی فرما دی گئی کہ ان لوگوں کے نزدیک دنیاوی زندگی کی زیب و زینت اور اس کا مال و متاع ہی سب کچھ ہے، یہ اسی کے لئے جیتے اور اسی کے لئے مرتے ہیں، اس سے آگے کسی چیز کی طرف یہ سر اٹھا کر دیکھتے ہی نہیں، تو پھر ان کو حق و ہدایت کا نور ملے تو کیسے اور کیونکر؟ کہ نور حق و ہدایت سے سرفرازی کے لئے اولین شرط طلب صادق ہے،
۲۱۳۔۔  یعنی عقیدہ توحید پر جو کہ فطرت انسانی میں مرکوز و پیوست ہے، پھر بعد میں مختلف عوامل و محرکات کی بناء پر ان کے اندر شرک کے جراثیم پیدا ہوئے اور وہ طرح طرح کی شرکیات میں ملوث و مبتلا ہوئے سو عقیدہ توحید ارتقاء انسانی کا نتیجہ نہیں جس طرح کہ کچھ گمراہ مفکرین و منکرین کا کہنا ہے بلکہ یہ جبلت انسانی اور فطرت بشری کی پکار ہے جیسا کہ مختلف نصوص کریمہ میں اس حقیقت کو طرح طرح سے واضح فرمایا گیا ہے اور سورہ روم کی آیت نمبر۳ میں اس کو صاف و صریح طور پر فطرت کی پکار قرار دیا گیا ہے۔ جس کو اپنانا اور اختیار کرنا عقل سلیم اور فطرت مستقیم کا تقاضا ہے ارشاد ہوتا ہے فِطْرَتَ اللّٰہِ الَّتِیْ فَطَرَ النَّاسَ عَلَیْہَا لَا تَبْدِیْلَ لِکَلِمَاتِ اللّٰہِ۔ الایۃ، یعنی تم لوگ اللہ کی اس فطرت کو اختیار کرو اور اپناؤ جس پر اس نے سب لوگوں کو پیدا فرمایا ہے، اللہ تعالیٰ کے کلمات و ارشادات میں کوئی تبدیلی ممکن نہیں۔ سبحانہ و تعالیٰ، سو عقیدہ توحید فطرتِ انسانی میں مرکوز و پیوست ہے۔ جیسا کہ صحیح حدیث میں ارشاد فرمایا گیا ہے کہ ہر بچہ اسی فطرت پر پیدا ہوتا ہے۔ پھر آگے اس کو جیسا ماحول ملے گا وہ ویسا ہی بن جائے گا۔ ماں باپ اگر یہودی ہونگے تو اس کو یہودی بنا دیں گے۔ نصرانی ہونگے تو اس کو نصرانی بنا دیں گے۔ اور اگر وہ مجوسی ہونگے تو اس کو مجوسی بنا دیں گے۔ سو انسان کے اندر جو بھی فساد و بگاڑ پیدا ہوتا ہے وہ خارجی اثرات ہی سے پیدا ہوتا ہے، ورنہ اس کی اصل فطرت عقیدہ توحید ہی پر ہے۔ 
      ۲۔  کیونکہ ہدایت اور صراط مستقیم سے سرفرازی کا اصل مدار و انحصار انسان کی، اپنی نیت اور اس کے ارادہ و چاہت پر ہے، پس جو صدق دل سے دولت ہدایت اور نور حق کا طالب ہو گا اس کو اللہ پاک اس سے نوازے گا، مگر جو چاہتا ہی نہ ہو تو اس کو اس سے سرفرازی نصیب نہیں ہو سکتی کیونکہ طلب و تلاش کے بغیر جب دنیا کی کوئی عام اور معمولی نعمت بھی نہیں مل سکتی، تو پھر حق و ہدایت کی نعمت جو کہ اللہ پاک سبحانہ و تعالیٰ کی سب سے بڑی نعمت ہے، وہ طلب و تلاش کے بغیر کس طرح اور کیونکہ مل سکتی ہے؟ جیسا کہ دوسرے مقام پر اس بارے میں ارشاد فرمایا گیا اَنُلْزِمُکُمُوْہَا وَاَنْتُمْ لَہَا کَارِہُوْنَ (ہود۔ ۲٨) یعنی کیا ہم اس کو تم لوگوں پر چپکا دیں گے۔ جبکہ تم اس کو ناپسند کرتے ہوؤ گے؟ اور استفہام یہاں پر ظاہر ہے کہ انکاری ہے یعنی ایسے نہیں ہو سکتا کہ تم لوگ اس کو چاہتے ہی نہ ہو اور ہم اس کو یونہی تم پر چپکا دیں اور نیتوں اور چاہتوں کا تعلق چونکہ انسانوں کے قلوب و بواطن سے ہے جن کا علم اللہ تعالیٰ کے سوا اور کسی کو نہیں ہو سکتا۔ وہی وحدہٗ لاشریک جانتا ہے اور جان سکتا ہے کہ کس کے باطن کی کیفیت کیا ہے۔ اسی کے مطابق وہ اس سے معاملہ فرماتا ہے۔ سبحانہ و تعالیٰ۔
۲۱۴۔۔  یعنی اللہ تمہارے دشمنوں کے مقابلے میں تمہاری مدد فرمائے گا۔ اہل شر و فساد سے تمہاری حفاظت فرمائیگا۔ اور کلمہ حق و ہدایت کو سربلند رکھے گا پس تم مطمئن رہو اور اپنے رب کی نصرت و امداد کی امید رکھو، اور اس کے ساتھ اپنا معاملہ صحیح رکھو،
۲۱۵۔۔  سو جواب میں مَا اَنْفَقْتُمْ مِّنْ خَیْرٍ سے واضح فرما دیا گیا کہ خرچہ جو بھی اور جتنا بھی تم سے ہو سکے کرو، کیونکہ نفلی صدقات میں کوئی حد مقرر نہیں ہوتی، البتہ تم لوگوں کو اصل فکر و اہتمام اس امر کا کرنے کی ضرورت ہے کہ جو بھی کچھ تم خرچ کرو وہ اس کے صحیح مصرف میں لگے۔ سو یہ جواب علی اسلوب الحکیم کے قبیل سے ہے کہ سائل کو اس کے سوال کے جواب میں اس بات کی بھی ہدایت و راہنمائی کی جائے جو اس کے لئے ضروری ہو، اگرچہ سوال میں اس کا ذکر کیا گیا ہو، تاکہ اسطرح اس کا بھلا ہو، سو یہ بھی حق تعالیٰ کی رحمت و عنایت کا ایک واضح مظہر ہے فلہ الحمد و الشکر 
      ۲۔  اور جب وہ جانتا ہے اور پوری طرح جانتا ہے تو پھر تم لوگوں کو کسی چیز کی کیا پرواہ ہو سکتی ہے کیونکہ اللہ جب تمہارے دیئے بخشے سب کو جانتا ہے تو تم لوگوں کو اس کا اجر و ثواب ضرور ملے گا۔ پس تم لوگ نیکیاں کئے جاؤ، اور جتنا ہو سکے اس کے نام پر، اور اس کی رضا کے لئے خرچ کئے جاؤ کہ وہ بہرحال محفوظ ہو گا اور اس کا اجر و ثواب تم کو ملے گا، وباللہ التوفیق لما یحب و یرید
۲۱۶۔۔  سو اللہ تعالیٰ ہی جانتا ہے اور بدرجہ تمام و کمال جانتا ہے کہ تمہاری بہتری کس میں ہے اور جبکہ وہ رحمان و رحیم بھی ہے تو اس کی طرف سے جو بھی حکم و ارشاد ہو گا اس میں تمہارا ہی بھلا ہو گا دنیا کی اس عارضی اور فانی زندگی میں بھی، اور آخرت کے اس حقیقی اور اَبْدی جہان میں بھی جو کہ اس کے بعد آنے والا ہے۔ پس تم لوگوں کو اس کے ہر حکم و ارشاد پر صدق دل سے سر تسلیم خم کر دینا چاہیے اور اس پر پوری طرح مطمئن رہنا چاہیے، کہ اس کے نام پر اور اس کی رضا کے لئے کی جانے والی کوئی بھی نیکی کبھی ضائع نہیں جائیگی، بلکہ پوری طرح محفوظ رہیگی، وباللہ التوفیق لما یحب و یرید وعلی ما یحب و یرید۔ بکل حالٍ من الاحوال وفی کل موطنٍ من المواطن فی الحیاۃ،
۲۱۷۔۔  روایات میں وارد ہے کہ آنحضرت صلی اللہ علیہ و سلم نے غزوہ بدر سے دو ماہ قبل اٹھارہ افراد پر مشتمل ایک سریہ طائف کی طرف بھیجا، اور ان پر اپنے پھوپھی زاد بھائی حضرت عبد اللہ بن جحش کو امیر مقرر فرمایا، اور ان کے ذمے یہ ڈیوٹی لگائی کہ وہ قریش کے ایک قافلے کا تعاقب کریں جس میں عمرو بن عبد اللہ الحضرمی بھی تھا، اور اس کے ساتھ تین اور آدمی بھی تو انہوں نے عمرو بن عبد اللہ کو قتل کر دیا۔ اور اس کے دونوں ساتھیوں کو قیدی بنا دیا۔ اور ان کے سامان تجارت پر بھی قبضہ کر لیا، اور یہ واقعہ جس دن پیش آیا اس دن رجب کی پہلی تاریخ تھی جبکہ ان حضرات کے خیال میں یہ جمادی الاخری کا آخری دن تھا سو اس غلط فہمی کی بناء پر ان سے یہ حادثہ سرزد ہو گیا، تو اس پر قریش نے شور مچانا شروع کر دیا کہ محمد صلی اللہ علیہ و سلم اور ان کے ساتھیوں نے شہر حرام کی حرمت کو پامال کر دیا وغیرہ وغیرہ تو اس موقع پر یہ آیت کریمہ نازل ہوئی۔ سو اس میں اعتراض کرنے والے ان مشرکین کے قلوب پر دستک دی گئی اور ان کو جھنجھوڑا گیا کہ حرمت والے مہینے میں اس حادثے کا وقوع تو قصداً اور دانستہ نہیں تھا۔ بلکہ غلط فہمی سے ہو گیا۔ لیکن تم لوگ جن جرائم کا ارتکاب قصداً کرتے ہو ان کو نہیں دیکھتے کہ وہ کتنے بڑے اور کس قدر سنگین جرم ہیں کہ وہ تو ایک سے بڑھ کر ایک سنگین جرم ہے، پس تم کو اپنے گریبانوں میں جھانکنا چاہیے۔ 
      ۲۔  پس تم لوگ اے ایمان والو! ان سے محتاط اور بچ کر رہنا۔ اور اپنی متاع ایمان کی ہمیشہ فکر کرنا۔ 
      ۳۔  کیونکہ جن کی موت کفر پر آئیگی۔ والعیاذ باللہ۔ انہوں نے ہمیشہ دوزخ ہی میں رہنا ہے، وہ کبھی اس سے نکل نہیں سکیں گے اور ان بدبختوں کے لئے دوسرے مختلف مقامات کی طرح یہاں بھی اَہْلُ النَّار انہیں فرمایا گیا بلکہ اَصْحَابُ النَّار فرمایا گیا ہے۔ اور اصحاب جمع ہے صاحب کی جس کے معنی ساتھی اور دوست کے آتے ہیں، یعنی یہ لوگ دوزخ کی اس دہکتی بھڑکتی ہولناک آگ کے ساتھی اور دوست ہوں گے، سو جس طرح ساتھی اور دوست اپنے ساتھی اور دوست سے الگ نہیں ہوتا۔ بلکہ وہ اس کے ساتھ ساتھ ہی رہتا ہے، اسی طرح یہ بھی اس آگ کے ساتھ اور اسی کے اندر رہیں گے، نہ دوزخ کی وہ ہولناک آگ ان کو چھوڑے گی اور نہ یہ اس سے کسی طرح علیحدہ ہو سکیں گے بلکہ ہمیشہ اسی میں جلتے بھنتے رہیں گے والعیاذُ باللہ العظیم۔
۲۱۹۔۔  یعنی کچھ مادی اور دنیاوی فوائد و منافع، جو ابنائے دنیا اور مادہ پرست لوگوں کے یہاں بڑی چیز سمجھے جاتے ہیں کل بھی یہی تھا اور آج بھی یہی ہے سو وہ لوگ کہا کرتے تھے کہ شراب اور جوئے کے اس کاروبار سے کئی لوگوں کے روزگار وابستہ ہیں، اور ان کے لئے روزی روٹی کا مسئلہ حل ہوتا ہے، شرابی لوگ شراب پی کر مستی اور نشے کے عالم میں اپنی دولت خوب لٹاتے ہیں، جس سے غریبوں کا فائدہ ہوتا ہے وغیرہ وغیرہ سو مادہ پرست لوگ شراب خانہ خراب کے ان وقتی اور مادہ فائدوں کو بڑی اہمیت دیتے اور یہی حال مادہ پرست لوگوں کا ہمیشہ رہا ہے، کل بھی یہی تھا اور آج بھی یہی ہے ایسے لوگ چند ٹکوں کے مادی فوائد کے عوض اور ان کے مقابلے میں دین و ایمان کے تقاضوں کو قربان کر دیتے ہیں، والعیاذ باللہ العظیم، جبکہ ایمان والوں کے نزدیک اصل چیز حلال اور حرام کے درمیان فرق و تمیز ہے۔ جو چیز حلال ہو گی اس کو اپنائیں گے، اور اختیار کریں گے اور جو حرام ہو گی اس سے اجتناب برتیں گے، خواہ وہ کثیر ہی کیوں نہ ہو۔ کیونکہ حلال پر اکتفا کرنا جنت سے سرفرازی کا ذریعہ ہے اور حرام دوزخ کا باعث، والعیاذ باللہ العظیم بکل حالٍ من الاحوال
۲۲۰۔۔  کہ دنیا اور اس کی لذتیں اور اس کے فوائد و منافع سب کچھ عارضی اور فانی ہے، اور آخرت اور وہاں کی نعمتیں اصل حقیقی اور اَبَدی ہیں، سو دنیا کی ان عارضی اور فانی لذتوں اور وقتی فوائد و منافع کی بناء پر اور ان کے حصول کی غرض سے آخرت کو بھول جانا، اور اس کے تقاضوں کو پس پشت ڈال دینا، عقل و نقل کے دونوں کے تقاضوں کے خلاف، اور بڑا ہی ہولناک خسارہ ہے۔ والعیاذ باللہ العظیم۔ 
       ۲۔  روایات میں وارد ہے کہ جب یتیموں کے بارے میں مختلف اور سخت تنبیہات والی آیتیں نازل ہوئیں، جیسے سورہ انعام کی آیت وَلَا تَقَرَبُوْا مَالَ الْیَتِیمْ اِلاَّ بِالَّتِیْ ھیَ اَحْسَنُ الایٰۃ (الانعام۔۱۵۲) اور سورہ نساء کی آیت اِنَّ الَّذِیْنَ یَاکُلُوْنَ اَمْوَالَ الیَتَامَی ظُلْمًا الایٰۃ (النساء۔۱٠) تو جن لوگوں کے پاس کوئی یتیم تھا وہ سخت پریشان ہو گئے انہوں نے یتیموں کا کھانا پینا وغیرہ سب کچھ الگ کر دیا۔ اور یہاں تک کہ اگر ان کے کھانے میں سے کچھ بچ جاتا تو وہ اس کو بھی نہ کھاتے۔ یہاں تک کہ وہ گل سڑ کر خراب ہو جاتا۔ پھر انہوں نے اس صورت حال کو آنحضرت صلی اللہ علیہ و سلم کی خدمت میں پیش کیا۔ اور اس بارے میں آپ سے پوچھا تو اس پر یہ آیت کریمہ نازل ہوئی (ابو داؤد کتاب الوصایا، اور نسائی کتاب الوصایا) سو اس ارشاد سے واضح فرما دیا گیا کہ اصل چیز جو مقصود ہے وہ ہے یتیموں کے ساتھ حسن معاملہ اور ان کے ساتھ اصلاح اور بہتری کی رَوَش کو اپنانا آگے اس کی جو بھی شکل مناسب ہو وہ اپنائی اور اختیار کی جائے۔ اللہ نیتوں کو جانتا ہے، اور وہ تم لوگوں کو مشقت میں نہیں ڈالنا چاہتا، سبحانہ و تعالیٰ
۲۲۱۔۔  اور وہ اپنے نفع و نقصان سے متعلق آگہی حاصل کر لیں، اور اس حقیقت کو جان لیں کہ اصل دولت ایمان و یقین کی دولت ہے، کہ یہی دولت انسان کو دارین کی سعادت و سرخروئی سے بہرہ مند و سرفراز کرنے والی واحد دولت ہے، اس لئے اس کی عظمت و اہمیت اور اس کی حفاظت و بقاء کی فکر کریں، اور اسی کو اولیت و فوقیت دیں۔ اور حرام اور خاص کر ترویج حرام اور اس کی ہر قسم اور شکل سے دور و نفور رہیں کہ اس کا نتیجہ و انجام دوزخ ہے۔ والعیاذ باللہ اس سے متعلق خود رقم آثم کا ایک بڑا عبرت انگیز اور سبق آموز قصہ بھی ہے جو راقم آثم کے قیام دبی کے دوران پیش آیا، اور جس میں راقم نے اللہ تعالیٰ کی توفیق و عنایت سے ایک خاص اور تاریخی نوعیت کا کردار ادا کیا۔ والحمد للہ جل وعلا نے جو راقم نے اپنی بڑی تفسیر میں اس موقع پر ذکر کیا ہے اسی کی طرف رجوع کیا جائے۔ کہ بڑا اہم اور سبق آموز ہے۔  اسلام سے پہلے حائضہ عورت کے بارے میں بھی دوسرے مختلف امور کی طرح لوگ افراط و تفریط میں مبتلا تھے۔ یہود کے یہاں اس حالت میں عورت کے ساتھ کھانا پینا اور رہنا سہنا بھی جائز نہیں تھا اور وہ لوگ ایسی حالت میں عورت کے گھر کے اندر رہنے سہنے کے بھی روا دار نہیں تھے سو افراط و تفریط کی اس صورت حال میں بعض صحابہ کرام نے اس بارے آنحضرت صلی اللہ علیہ و سلم سے پوچھا تو اس پر آیت کریمہ نازل ہوئی (صحیح مسلم کتاب الحیض، بروایت انس جبکہ اس کے برعکس نصاریٰ کے یہاں اس سے مباشرت اور وطی بھی جائز تھی سو اسلام نے اس بارے عدل و انصاف پر مبنی توسط و اعتدال کی تعلیم دی۔ کہ ایسی حالت میں عورت کے ساتھ وطی و مباشرت تو جائز نہیں۔ لیکن اس کے سوا باقی سب تعلقات درست ہیں۔ چنانچہ صحیح مسلم کی مذکورہ بالا روایت میں ارشاد فرمایا گیا۔ اِصْنَعُوْا کُلَّ شَیْءٍ اِلاَّ النَّکَاحَ یعنی اس کے ساتھ وطی کے سوا باقی سب کام جائز ہیں۔ 
      ۲ ۔  یعنی وہ محبت کرتا، اور پسند فرماتا ہے ان لوگوں کو جو توبہ کے ذریعے اللہ کی طرف رجوع کرتے رہتے ہیں، وہ معاصی پر اصرار نہیں کرتے، اور وہ فواحش و اقذار سے بچتے رہتے ہیں، سو اس میں فواحش و منکرات سے بچنے اور توبہ و انابت کی راہ کو اپنانے کے لئے تحریض و ترغیب ہے وباللہ التوفیق لما یحب و یرید۔ وعلی ما یحب و یرید۔ سبحانہ و تعالیٰ۔
۲۲۳۔۔  سو ازواج کے لئے حرث (کھیتی) کے لفظ کے استعمال اور اس تعبیر میں بڑی بلاغت، اور بڑے عظیم الشان درسہائے عبرت و بصیرت ہیں مثلاً یہ کہ یہ ایک عظیم الشان اور بے مثال کھیتی ہے جس کی دوسری کوئی نظیر و مثال نہیں پائی جا سکتی کہ اس کھیتی سے انسان کو اولاد کا وہ عظیم الشان اور بے مثال پھل ملتا ہے جس جیسا دوسرا کوئی پھل ہو ہی نہیں سکتا۔ جو انسان کو زندگی میں اور زندگی کے بعد اور دنیا و آخرت دونوں میں اس کو کام آنے والا پھل ہے۔ پھر اس میں یہ درس بھی ہے کہ اپنی کھیتی کو انسان اجاڑتا نہیں بلکہ اس کی حفاظت و نگرانی کرتا ہے۔ نیز انسان اپنی کھیتی کو دیکھ کر وہ خوش ہوتا ہے، اور اس میں چل پھر کر اور اس کو دیکھ کر وہ اپنے قلب و نظر کے سرور و سکون کا سامان کرتا ہے، اور کھیتی میں وہ اس طرح آتا ہے جس طرح کہ اس کی بہتری ہو۔ اور اس کی سرسبزی و شادابی میں اضافہ ہو۔ وغیرہ وغیرہ سو حرث کے اس لفظ اور اس استعارے میں یہ سب ہی معانی و مفاہیم مراد و مطلوب ہیں، کہ یہ سب ہی بڑے اہم اور نہایت وقیع ہیں، والحمد للہ جل وعلا۔
۲۲۵۔۔  یمین لغو اس قسم کو کہا جاتا ہے جو حلف و قسم کے قصد و ارادہ کے بغیر یونہی کھا لی جائے، جیسا کہ عرب اپنی عام گفتگو میں کہا کرتے تھے۔ اور اب بھی کہتے ہیں لَا وَاللّٰہِ اور بَلیٰ واللہ وغیرہ، سو ایسی قسموں میں چونکہ قسم کا ارادہ نہیں ہوتا اس لئے ان پر کوئی مواخذہ نہیں۔ کہ ان میں حلف و قسم مراد ہی نہیں ہوتا۔ البتہ جو قسم دل کے ارادہ و نیت سے کھائی جائیگی۔ اس کو پورا کرنا ضروری ہو گا۔
۲۲۸۔۔  سو طلاق یافتہ عورتوں کو تین ماہ تک عدت گزارنا۔ اور انتظار کرنا ہو گا اس دوران وہ اپنے متوفی خاوند کے گھر ہی میں رہیں گی، اور زیب و زینت سے بھی پرہیز کریں گی۔ اس عدت کے بعد وہ اگر چاہیں تو کسی اور سے نکاح کر سکتی ہیں۔ لیکن اس بارے میں یہ امر واضح رہنا چاہیے کہ مطلقات سے مراد وہ عورتیں ہیں جن سے خلوت صحیحہ ہو چکی ہو اور جن سے خلوت صحیحہ نہ ہوئی ہو۔ ان پر سرے سے کوئی عدت ہے ہی نہیں جیسا کہ سورہ احزاب کی آیت نمبر۴٩ میں اس کی تصریح فرمائی گئی ہے۔ نیز ان مطلقات سے مراد وہ عورتیں ہیں جن کو حیض آتا ہو۔ اور جن کو حیض نہ آتا ہو ان کی عدت تین ماہ ہے جیسا کہ سورہ طلاق کی چوتھی آیت میں اس کی تصریح فرما دی گئی ہے۔ سو یہ عدت صرف ان مطلقہ عورتوں کے لئے ہے جو حاملہ نہ ہوں کیونکہ حاملہ عورتوں کی عدت وضع حمل ہے، جیسا کہ سورہ طلاق کی چوتھی آیت میں اس کی تصریح فرمائی گئی ہے۔ بہر کیف اس ارشاد سے ان طلاق یافتہ عورتوں کی عدت کو واضح فرما دیا گیا جن کو حیض آتا ہو کہ ان کی عدت حیض ہے، اور ان کے بارے میں اس حقیقت کی بھی تصریح فرما دی گئی کہ وہ اس چیز کو نہ چھپائیں جو اللہ تعالیٰ نے ان کے رحموں کے اندر پیدا فرمائی ہے۔ اگر وہ ایمان رکھتی ہوں اللہ پر اور قیامت کے دن پر، یعنی یہ ان کے ایمان و یقین کا تقاضا ہے، کہ وہ اپنے رحموں کے اندر کی حالت کے بارے میں صحیح صحیح بات بتا دیں، کیونکہ انقضاء عدت اور اس سے متعلق دوسرے امور کا دارو مدار اسی چیز پر ہے۔ 
      ۲۔ یعنی ان کے شوہروں کو ان سے رجوع کا حق اس شرط کے ساتھ مشروط ہے کہ وہ ان کے ساتھ اچھائی اور بھلائی کا سلوک کرنا چاہیں۔ ان کو نقصان اور تکلیف پہنچانے کی نیت نہ رکھتے ہوں، فِیْ ذَالِکَ کی قید سے اس اہم اور بنیادی حقیقت کو واضح فرما دیا گیا کہ مطلقہ عورتوں کے ان شوہروں کو ان سے رجوع کا یہ حق صرف مدت عدت کے دوران ہے۔ اس کے بعد وہ اپنے معاملے کی خود ذمہ دار اور خود مختار ہوں گی۔ ان کے ان سابقہ شوہروں کا اس کے بعد ان پر کسی طرح کا کوئی حق نہیں ہو گا۔ 
      ۳۔  اور یہ درجہ ان کی قوّامیّت اور فوقیت کے اعتبار سے ہے جو کہ فطرت کا تقاضا ہے، اور جو حضرت فاطر فطرت نے اپنی قدرت و حکمت، اور رحمت و عنایت سے مردوں کے اندر رکھا ہے، اور جو خاندان کے نظام کو قائم رکھنے اور چلانے کے لئے ضروری ہے۔ جیسا کہ سورہ نسا کی آیت نمبر۳۴ میں اس کی تصریح فرمائی گئی ہے اور مرد کی حاکمیت اور قوّامیّت کی اس امتیازی صفت کی سورہ نساء کی اس آیت کریمہ میں دو وجہیں بیان فرمائی گئی ہیں ایک یہ کہ مرد کی فطری خصوصیات اور اس کی جبلی صفات کا تقاضا یہی ہے کہ اس کو حضرت فاطر نے پیدا ہی ایسا فرمایا ہے کہ وہ ہر لحاظ سے عورت پر فطری اور طبعی فضیلت اور فوقیت رکھتا ہے اور جو خاندانی نظام کو چلانے کے لئے ایک اہم اور بنیادی عنصر ہے اور دوسرے اس لئے کہ مرد اپنی کمائی اور اپنے مال سے خرچ کرتا ہے، کیونکہ گھر کا نظام چلانے اور عورت کے اخراجات کو پورا کرنے کی اصل ذمہ داری اسی پر ہے۔
۲۲۹۔۔  اسلام سے پہلے یہ رواج تھا کہ کوئی شخص اگر اپنی بیوی کو سو طلاق دے دیتا تو بھی وہ جب چاہتا اس سے رجوع کر لیتا، اور اس طرح عورت مسکین مسلسل و لگاتار ظلم میں مبتلا رہتی، تاآنکہ اسلام کی رحمتوں بھری تعلیمات نے اس سے اس ظلم و زیادتی کا ہمیشہ ہمیشہ کے لئے خاتمہ کر دیا اور واضح فرما دیا کہ مرد کو صرف تین طلاقوں کا حق ہے اور بس اس کے بعد وہ عورت اس کے لئے ہمیشہ کے لئے حرام ہو جائیگی، اور اس کو اس سے رجوع کا کوئی حق نہیں ہو گا۔ یہاں پر مَرّتَانِ کے لفظ سے یہ بھی واضح فرما دیا گیا کہ یہ دونوں طلاقیں بھی ایک ساتھ نہیں، دے دینی چاہئیں، بلکہ یکے بعد دیگرے وقفے کے ساتھ دی جانے چاہئیں۔ کہ اس صورت میں مرد کے لئے یہ موقع باقی اور موجود رہتا ہے کہ ایک طلاق کے بعد وہ اگر چاہے تو اس سے رجوع کر لے، اور اپنے معاملے میں صحیح طریقے سے غور و فکر کرے، تاکہ اس کا بھلا ہو۔ 
      ۲۔  اس ارشاد سے ایک تو اس اہم حقیقت کو واضح فرما دیا گیا کہ اللہ تعالیٰ کے احکام و ارشادات دراصل اس کی مقرر فرمودہ حدود ہیں۔ پس ان کے التزام اور پابندی ہی میں سب لوگوں کا اور پورے معاشرے کا بھلا اور بہتری ہے۔ دنیا کی اس عارضی اور فانی زندگی میں بھی اور آخرت کے اس حقیقی اور اَبَدی جہان میں بھی جو کہ اس دنیا کے بعد آنے والا ہے۔ اور دوسری اہم حقیقت اس سے یہ واضح فرما دی گئی کہ جو لوگ اللہ کے حکموں کو توڑتے اور اس کی مقررہ کردہ حدود کو پھلانگتے ہیں، والعیاذ باللہ، وہ ظالم ہیں سو وہ ظالم ہیں اللہ کے حق میں کہ انہوں نے اس کے حق اطاعت و عبودیت کی خلاف ورزی کی، اور یہ ظالم ہیں اس کے رسول کے حق میں کہ انہوں نے اس کے حق اطاعت و اتباع سے منہ موڑا، نیز ایسے لوگ ظالم ہیں خود اپنی جانوں کے حق میں کہ انہوں نے خدا و رسول کی اطاعت سے منہ موڑ کر خود اپنے آپ کو دارین کی سعادت و سرخروئی سے محروم کیا؟ والعیاذ باللہ العظیم، اللہ تعالیٰ ظلم اور عدو ان کے ہر شائبے سے محفوظ رکھے۔ اور ہمیشہ اپنی رضا و خوشنودی کی راہوں پر چلنا نصیب فرمائے۔ آمین ثم آمین
۲۳۰۔۔  یعنی جو علم رکھتے ہیں حق اور حقیقت کا اور ان کو اس حقیقت کا احساس و ادراک ہوتا ہے کہ وہ اپنے خالق اور مالک کے بندے، اور اس کے یہاں جوابدہ ہیں، اور اس کا حق سب سے مقدم اور سب پر فائق ہے، سو جو لوگ اس اہم اور بنیادی حقیقت کا احساس و ادراک رکھتے ہیں، یا رکھنا چاہتے ہیں وہی خداوند قدوس کی مقرر کردہ اور نازل فرمودہ ان حدود و قیود کی پابندی کرتے۔ اور ان کے انوار و برکات سے مستفید و فیضیاب ہوتے ہیں، رہ گئے وہ لوگ جو حق اور حقیقت کے اس بنیادی علم و ادراک سے محروم و بے بہرہ ہیں وہ ان سے استفادہ سے محروم ہیں اگرچہ دنیاوی علوم اور مادہ اور معدہ سے متعلق معلومات کے بارے میں وہ کتنی ہی ڈگریاں اور ڈپلومے کیوں نہ رکھتے ہوں۔ کہ ان کی ساری تگ و دو کا محور و مدار صرف مادہ و معدہ اور اس کے تقاضے ہوتے اس سے آگے سوچنے کے لئے وہ تیار ہی نہیں ہوتے، جس سے وہ اِنْ ہُمْ اِلاَّ کَالْاَلْعَامَ بَلْ ہُمْ اَضَلُّ کا مصداق بن کر رہ جاتے ہیں، جو کہ محرومیوں کی محرومی اور خرابیوں کی خرابی ہے والعیاذ باللہ العظیم۔
۲۳۱۔۔  کہ ایسے لوگ دوسروں کی لعنت و ملامت اور ان کی تحقیرو تذلیل کا بھی مورد بنتے ہیں اور اللہ تعالیٰ کے یہاں کے عتاب و عذاب کے بھی سو دوسروں پر ظلم کرنا دراصل خود اپنی جان پر ظلم کرنا ہے۔ والعیاذ باللہ العظیم۔ اللہ تعالیٰ ہمیشہ ہر حال میں، اور ہر اعتبار سے اپنی حفاظت و پناہ میں رکھے، آمین 
      ۲ ۔  سو جب وہ ہر چیز کو جانتا ہے اور پوری طرح جانتا ہے تو اس کا ہر حکم و ارشاد سو فیصد اور بدرجہ تمام و کمال حق و انصاف پر مبنی ہے۔ اور جب وہ علیم کے ساتھ ساتھ رحمان و رحیم بھی ہے تو اس کا ہر حکم و ارشاد سو فیصد صحیح اور بدرجہ تمام و کمال اس کی رحمت و عنایت پر مبنی و مشتمل ہے اور جب یہ شان اس وحدہٗ لاشریک کے سوا اور کسی کی نہ ہے نہ ہو سکتی ہے، تو پھر اس کے کسی بھی حکم و ارشاد کا کوئی بدیل اور متبادل کس طرح ممکن ہو سکتا ہے؟ پس جس طرح وہ خود بے مثل اور بے مثال ہے اسی طرح اس کا ہر حکم و ارشاد بھی بے مثل اور بے مثال ہے سبحانہ و تعالیٰ۔ پس اطاعت مطلقہ بھی اسی کا اور صرف اسی وحدہٗ لاشریک کا حق ہے اور اس سے اس کی اطاعت سرفرازی دارین کی سعادت وسرخروئی سے سرفرازی کا ذریعہ اور واحد ذریعہ و وسیلہ ہے۔ اور اس سے اعراض و رُوگردانی والعیاذ باللہ۔ دنیا و آخرت کی ہر خیر سے محرومی کا سبب اور باعث ہے والعیاذ باللہ العظیم۔
۲۳۲۔۔  سو عدت کے پورا ہو جانے کے بعد ایسی عورتوں کو ان کی اپنی مرضی کے اور اپنے تجویز کردہ شوہروں سے نکاح سے روکنا اور منع کرنا جائز نہیں کہ یہ ان کا حق ہے، بشرطیکہ یہ نکاح دستور کے مطابق ہو، کہ نہ اس میں کسی حکم شرعی کی کوئی خلاف ورزی پائی جاتی ہو، اور نہ معروف و دستور کے کسی ایسے طریقے کی خلاف ورزی ہو جو ان کے خاندانوں کے شرف و وقار کے خلاف ہو۔ یہاں پر بلوغ اجل کا ذکر جو ان دونوں آیات کریمات میں آیا ہے، سیاق کلام دلالت کرتا ہے کہ ان دونوں کا مفہوم الگ الگ ہے۔ اوپر والی آیت کریمہ میں وارد لفظ بلوغ مشارفت اور قرب کے معنی میں ہے، جبکہ اس آیت کریمہ میں یہ لفظ اپنے اصل اور حقیقی معنی و مفہوم میں ہے، یعنی پہنچ جانا (المحاسن وغیرہ) ہم نے اپنے ترجمہ کے اندر بین القوسین کے الفاظ سے اس فرق کو واضح کر دیا ہے والحمدللّٰہ جَل وعلا، بِکُلِّ حَالٍ مِّنَ الاحوال، فانہ ہو الاہل للحمد فی الاولیٰ والأخرۃ، جَلّ جَلَاَلُہ، وَعَمَّ نوالہ،
۲۳۳۔۔  سو بچے کو دودھ پلانے کی مدت دو سال ہے، یعنی زیادہ سے زیادہ دو سال۔ اس سے اوپر اس کو ماں کا دودھ پلانا جائز نہیں۔ البتہ اس مدت سے کم کیا جا سکتا ہے، اگر والدین باہمی مشورہ سے طے کریں، کہ والدہ کی صحت کی بناء پر، یا کسی اور وجہ سے اس کو دودھ جھڑا دیا جائے تو وہ ایسا کر سکتے ہیں۔ یہ معاملہ ان کی رائے اور مشورے پر منحصر ہے، اور ارضاع یعنی دودھ پلانے کے حکم کو یہاں پر والدات یعنی ماؤں کی طرف منسوب فرمایا گیا ہے اور یہ اس لئے کہ ان کا دودھ بچے کے لئے سب سے بہتر اور عمدہ غذا ہے تمام اطباء اور ڈاکٹروں کا اس پر اتفاق ہے کیونکہ بچہ حمل کے دوران اسی کے خون کی غذاء پر پلتا ہے اور وضع حمل کے بعد اس کا وہی خون قدرت کی بے پایاں رحمت و عنایت اور اس کی قدرت کاملہ، اور حکمت بالغہ سے اس کے لئے دودھ بن جاتا ہے۔ جو اس کی طبیعت کے عین مطابق ہوتا ہے اور جو اس کے نمود اور ترقی کے مطابق بدلتا اور متغیر ہوتا جاتا ہے سو ماں کا دودھ بچے کی ایسی عظیم الشان اور بے مثال قدرتی غذا ہے جس کا کوئی متبادل نہیں ہو سکتا۔ پس ماؤں کو ان کی مدت رضاعت کے دوران اپنے بچوں کو اپنا دودھ پلانا چاہیے۔ یہی ان کی امومت یعنی ممتا کا تقاضا ہے اور اسی میں سب کی اور بہتری اور بھلا ہے۔ 
      ۲ ۔  کہ اس کا معاملہ بنیادی طور پر انہی کے حوالے اور ان ہی کی صوابدید پر ہے، پس وہ اگر چاہیں تو دو سال کی مدت رضاعت کو پورا کریں اور اگر وہ دیکھیں کہ ماں کی صحت یا کسی اور وجہ سے اس سے پہلے ہی دودھ چھڑا دینا چاہیے، تو ان کو اس کا بھی اختیار ہے سو اس سے گھریلو امور اور خاندانی معاملات میں باہمی صلاح مشورے کی اہمیت بھی واضح ہو جاتی ہے، وباللہ التوفیق لما یحب و یرید۔ 
      ۳۔  پس تم لوگوں کو ہمیشہ اور ہر موقع پر اس بات کا پاس و احساس ہونا اور رہنا چاہیے کہ ہمارا معاملہ اللہ وحدہٗ لاشریک کے ساتھ صحیح اور درست رہے۔ کہ وہی ہمارا خالق و مالک اور رب بھی ہے جس کا حق سب سے بڑا، سب پر مقدم اور سب پر فائق ہے اور اسی کی یہ شان ہے کہ وہ ہمیں ہمیشہ اور ہر حال میں دیکھتا ہے۔ اور اسی کے حضور حاضر ہو کر ہمیں اپنے زندگی بھر کے کئے کرائے کا جواب دینا اور اس کا صلہ و بدلہ پانا ہے۔ سو تقویٰ و پرہیزگاری اور خوف و خشیت خداوندی اصلاح احوال کی اصل اساس و بنیاد ہے اللہ نصیب فرمائے۔ اور ہمیشہ اپنی رضا و خوشنودی کی راہوں پر چلنا نصیب فرمائے۔ اٰمین ثم اٰمین۔ بہر کیف اس سے واضح فرما دیا گیا کہ اس وحدہٗ لاشریک، خالق کل اور مالک مطلق سے تمہارا کوئی بھی کام اور کوئی بھی قول و فعل کسی بھی حال میں مخفی و مستور نہیں رہ سکتا۔ اس لئے اس کے اوامر و ارشادات، اور احکام و فرامین کو دنیاوی احکام و فرامین کی طرح نہیں سمجھ لینا جہاں محض دکھلاوے اور ظاہرداری کا معاملہ چل جاتا ہے، کہ وہاں ایسے نہیں ہو سکتا، بلکہ وہاں پر ظاہر سے پہلے باطن کا معاملہ صاف اور درست رکھنے کی ضرورت ہے وباللہ التوفیق لما یحب و یرید، وعلی ما یحب و یرید، سو مومن کا عمل ظاہر اور باطن ہر اعتبار سے صحیح اور درست ہونا چاہیے، باطن کی اصلاح کا مدار و انحصار صدق و اخلاص پر ہے، اور ظاہر کا مدار اتباع سنت پر اس لئے مومن صادق کی نظر ہمیشہ اسی امر نقطہ پر مرکوز رہنی چاہیے کہ اس کا ہر عمل انہی دو بنیادوں پر استوار ہو، یعنی صدق و اخلاص، اور اطاعت و اتباع پر، و باللہ التوفیق لما یحب و یرید، وعلی ما یحب و یرید
۲۳۵۔۔  سو اس سے واضح فرما دیا گیا کہ عدت کے دوران ایسی عورتوں سے اشارہ و کنایہ میں نکاح کا پیغام دینے میں کوئی حرج نہیں، مثلاً یہ کہے کہ مجھے اپنے گھر سنبھالنے کے لئے ایک شریف عورت کی ضرورت ہے، یا یہ کہ آپ جیسی کوئی اچھی خاتون مجھے مل جاتی تو میرے گھر کا نظام بہت اچھی طرح چلتا، یا یہ کہ مجھے کسی وفا شعار شریک حیات کی ضرورت ہے، وغیرہ وغیرہ، سو اصل تو یہی ہے کہ دوران عدت اس طرح کے کسی اشارہ و کنایہ کی بھی اجازت نہ ہوتی، لیکن انسانی فطرت، اور اس کے طبعی میلان کی رعایت میں اس کی اجازت دے دی گئی اسی لئے ارشاد فرمایا گیا کہ اللہ تعالیٰ کو معلوم ہے کہ تم لوگ ان عورتوں کو یاد کرو گے اس لئے تمہارے اس فطری میلان و رجحان کی بناء پر تم کو اس کی اجازت دے دی گئی، لیکن بات صرف اشارہ و کنایہ ہی کی حد تک رہے۔ اس سے آگے بڑھ کر کہیں ان سے کوئی خفیہ عہد و پیمان نہ کر لینا کہ اس سے آگے کئی طرح فتنے جنم لے سکتے ہیں اور مختلف قسم کی خرابیاں پیدا ہو سکتی ہیں، والعیاذ باللہ العظیم، خطبہ کا لفظ جب حرف خاء کے پیش کے ساتھ ہو تو اس کے معنی خطاب کے آتے ہیں جیسا کہ جمعے کا خطبہ وغیرہ اور جب یہ اس کے زیر کے ساتھ ہو جیسا کہ یہاں ہے تو اس کے معنی منگنی کے آتے ہیں۔ 
      ۲۔  اس لئے اس کے یہاں صرف ظاہرداری سے کام نہیں چل سکتا۔ بلکہ وہاں پر دلوں کے ارادوں اور نیتوں کو درست رکھنا بھی ضروری ہے۔ اس لئے اس کے ساتھ اپنے دلوں کے ارادوں کو بھی درست رکھنا۔ وباللہ التوفیق لما یحب و یرید
۲۳۶۔۔  سو عورت کو جب طلاق ایسی صورت میں دی جائے کہ اس کے لئے مہر بھی مقرر ہو۔ اور خلوت صحیحہ بھی ہو چکی ہو تو اس کو پورا مہر دیا جائے گا۔ اور اگر مہر تو مقرر ہو لیکن خلوت صحیحہ نہ ہوئی ہو تو ایسی صورت میں اس کو مہر مقرر کا آدھا حصہ دیا جائے گا۔ اور اگر خلوتِ صحیحہ تو ہوئی ہو لیکن اس کے لئے کوئی مہر نہیں مقرر کیا گیا تھا تو اس کو مہر مثل دیا جائے گا۔ اور اگر خلوت صحیحہ بھی نہیں ہوئی۔ اور کوئی مہر بھی مقرر نہیں تھا تو اس کو متعہ یعنی کچھ سامان دیا جائے گا۔ اور یہی تقاضا ہے عدل و انصاف اور عقل و نقل کا، کیونکہ جب اس کے لئے کوئی مہر بھی مقرر نہیں تھا۔ اور اس کے شوہر نے اس سے کوئی استمتاع بھی نہیں کیا، یعنی اس نے اس سے خلوت صحیحہ کا فائدہ بھی نہیں اٹھایا، تو اس کو کسی مہر کا حق نہیں پہنچتا۔ دوسری طرف جب اس کو خاوند سے داغ مفارقت اٹھانا پڑا تو اس کی تلافی اور مدارات کے لئے اس کو متعہ یعنی کچھ سامان دینا ضروری ہے روایات میں وارد ہے کہ جب حضرت حسن بن علی نے اپنی ایک بیوی کو طلاق دی تو اس کو بیس ہزار درہم متاع طلاق کے طور پر دیئے۔ تو اس پر اس مطلقہ خاتون نے کہا متاع قَلِیْلٌ عَنْ حَبِیْبٍ مُفَارِقٍ یعنی جس محبوب سے دارغ مقارفت برداشت کرنا پڑا اس کے مقابلے میں یہ سامان بہت تھوڑا ہے۔ آگے متعہ طلاق کے بارے میں واضح فرما دیا گیا کہ اس کی کوئی حد مقرر نہیں، بلکہ اس کا مدار و انحصار طلاق دینے والے کی حیثیت پر ہے، خوشحال شخص پر اس کی حیثیت کے مطابق اور ننگ دست پر اس کی حیثیت کے مطابق۔ البتہ جو لوگ اپنی زندگی بنانے اور سنوارنے کے خواہشمند ہوں اور وہ اہل احسان کے زمرے میں شامل ہونا چاہتے ہوں۔ ان پر یہ ایک حق کے طور پر واجب و لازم ہے۔ وباللہ التوفیق
۲۳۷۔۔  سو اس وحدہٗ لاشریک سے تمہارا کوئی بھی قول و فعل مخفی اور مستور نہیں رہ سکتا۔ پس تم لوگ ہمیشہ اور ہر حال میں اس اہم اور بنیادی بات کو اپنے پیش نظر رکھو کہ اس سے ہمارا معاملہ بہرحال صحیح اور درست رہے۔ یہاں پر وَلَاتَنْسَوُالْفَضْلَ بَیْنَکُمْ (تم لوگ آپس میں احسان کرنے کو نہ بھولو) اگرچہ خاص سیاق و سباق میں وارد ہوا ہے، لیکن اپنے الفاظ و کلمات کے عموم کے اعتبار سے یہ ارشاد عام ہے۔ اور ایسا کہ زندگی کے ہر دائرے کو شامل اور محیط ہے، سو آج کے معاشرے میں اگر اسی ایک مختصر سے جملے پر صحیح طور سے عمل کیا جائے۔ تو معاشرے کا بگاڑ بڑی حد تک ختم ہو سکتا ہے۔ کیونکہ عدل اور فضل دو لفظ بڑے اہم لفظ ہیں جن میں سے پہلے یعنی عدل کا معنی و مفہوم ہے یہ کہ جس کا جو حق بنتا ہو وہ اس کو برابر سرابر اور پورے کا پورا ادا کر دیا جائے، اس میں کوئی کمی اور کوتاہی ہی نہ کی جائے۔ جبکہ دوسرے لفظ یعنی فضل کا معنی و مفہوم یہ ہے کہ دوسرے کو اس کے حق سے بھی کچھ زیادہ بطور احسان دیا جائے آج کے معاشرے میں جو فساد بپا ہے اس کی ایک بڑی اور بنیادی وجہ ہے کہ دوسروں کو ان کے حقوق سے محروم رکھا جاتا ہے اور ان کے حق میں تقصیر اور کوتاہی سے کام لیا جاتا ہے جس کی بناء پر تناؤ اور کشمکش کی صورت پیدا ہوتی ہے۔ اور طرح طرح کے جھگڑے اور تنازعات جنم لیتے ہیں۔ سو اس کے برعکس اگر قرآن حکیم کے اس ارشاد عالی کی روشنی میں اور اس کی ہدایت کے مطابق اس طریقے کو اپنایا جائے کہ دوسرے کے حق کو نہ صرف یہ کہ پورا پورا ادا کیا جائے بلکہ اس سے بھی آگے بڑھ کر اس کے ساتھ فضل و احسان کا معاملہ کیا جائے تو پھر کوئی جھگڑا پیدا ہی کیوں ہو گا؟ پھر تو امن و امان صلح و صفائی اور مہر و محبت کا دور دورہ ہو گا، سو قرآنی تعلیمات پر اگر صدق دل سے عمل کیا جائے تو یہ مختصر سا جملہ بھی سارے فساد کو ختم کرنے کے لئے کافی ہے۔ مگر مشکل اور مشکلوں کی مشکل یہ ہے کہ مسلمان اپنے دین کو جانتا ہی نہیں اِلاَّ مَاشَاءَ اللّٰہ۔ اور جب جانتا ہی نہیں، تو پھر ان پر عمل کیونکر ممکن ہو سکتا ہے؟ سو مسلمان معاشرے کے فساد اور اس کے بگاڑ کا اصل سبب اور باعث مسلمانوں کی غفلت و لاپرواہی اور اپنے دین سے ان کی دوری اور بے خبری ہے، پس مسلمان کے اس فساد و بگاڑ کا علاج قرآن و سنت کے علوم سے آگہی، اور ان کی اتباع و پیروی ہے، وباللہ التوفیق
۲۳۸۔۔  جیسا کہ اس معبود برحق کی عبادت و بندگی اور اس کے حضور خشوع و خضوع کا تقاضا ہے، صلوٰۃ وسطی سے مراد جمہور اہل علم کے نزدیک نماز عصر ہے کہ یہ اول نہار کی دو نمازوں یعنی فجر اور ظہر اور آخر نہار کی دو نمازوں یعنی مغرب اور عشاء کے درمیان واقع ہے۔ نیز اس حدیث کی بناء پر جو کہ غزوہ احزاب سے متعلق حضرت علی سے صحین وغیرہ میں مروی ہے جس میں آنحضرت صلی اللہ علیہ و سلم نے ارشاد فرمایا مَلَاَ اللّٰہُ قُلُوْبَہُمْ وَبُیُوْتَہِمْ نَارًا کَمَا اغْفَلُوْنَا عن الصلوٰۃ الوسطی حتی غابت الشمس، یعنی اللہ ان کافروں کے دلوں اور ان کے گھروں کو آگ سے بھر دے کہ انہوں نے ہمیں صلوٰۃ وسطی سے مشغول کر دیا۔ یہاں تک کہ سورج ڈوب گیا۔ (بخاری کتاب الجہاد باب الدعاء علی المشرکین بالہزیمۃ والزلزلۃ)
۲۴۱۔۔  یعنی ان کے تقوے کا تقاضا ہے کہ وہ ایسی عورتوں کو متعہ یعنی کچھ نہ کچھ سامان ضرور دیں سو اس میں ادائیگی متعہ کے لئے ترغیب و تحریض ہے۔ ابن کثیر کہتے ہیں کہ جن لوگوں نے ہر مطلقہ کے لئے متعہ کو ضروری اور لازم قرار دیا انہوں نے اسی آیت سے استدلال کیا ہے کہ یہاں پر ارشاد فرمایا گیا کہ یہ حق لازم ہے متقی و پرہیزگار لوگوں پر اور اُوپر ارشاد فرمایا گیا تھا کہ یہ حق واجب ہے، متقی اور پرہیزگار لوگوں پر سو اس سے احسان اور تقوی کے تقاضوں کو واضح فرما دیا گیا، وباللہ التوفیق لما یحب و یرید
۲۴۳۔۔  سو وہ لوگ موت کے خوف سے بھاگے تھے۔ مگر موت نے پھر بھی ان کو آ پکڑا، پس اس سے یہ درس عظیم دیا گیا کہ موت سے ڈرنا اور بھاگنا بےسود و لاحاصل ہے رہ گئی یہ بات کہ یہ لوگ کون تھے؟ تو اس بارے میں مختلف روایات ہیں۔ لیکن ان میں سے زیادہ تر کا تعلق اسرائیلیات سے ہے جن کی صحت اور عدم صحت کے بارے میں یقین کے ساتھ کچھ نہیں کہا جا سکتا۔ اور جب قرآن حکیم نے ان کے بارے میں اس طرح کی کوئی تفصیل بیان نہیں فرمائی تو ہمیں بھی خواہ مخواہ ان کے بارے میں کھود کرید کرنے اور عقلی گھوڑے دوڑانے کی ضرورت نہیں، بلکہ جیسا کہ علامہ ابن کثیر نے فرمایا کہ اَبْہِمُوْ مَا اَبْہَمَہُ القرآن کے ضابطہ عام کے مطابق اس کو مبہم ہی رہنے دیا جائے کیونکہ درس عبرت کے اعتبار سے اگر اس کا ذکر و بیان ضروری ہوتا تو قرآن حکیم میں اس کا ذکر ضرور کر دیا جاتا بہر کیف وہ کچھ لوگ تھے جو موت کے ڈر سے بھاگے تھے، مگر موت نے پھر بھی ان کو آ پکڑا۔ پس موت سے بھاگنا بےسود و لاحاصل ہے اس نے اپنے وقت پر بہرحال آ کر رہنا ہے، اس سے بچنے اور بھاگ نکلنے کی کوئی صورت ممکن نہیں۔ جیسا کہ دوسرے مقام پر ارشاد فرمایا گیا اَیْنَمَا تَکُوْنُوْا یُدْرِکُکُّمُ الْمَوْتَ وَلَوْ کُنْتُمْ فِیْ بُرُوْجٍ مُشَیِّدَۃٍ الایٰۃ یعنی تم لوگ جہاں کہیں بھی ہوؤ گے تم کو موت آ کر رہیگی اگرچہ تم مضبوط قلعوں کے اندر محفوظ ہوؤ۔
۲۴۴۔۔  یعنی جب موت سے ڈرنے اور بھاگنے کا کوئی فائدہ نہیں تو پھر تم لوگ اللہ کی راہ میں لڑو۔ اور جہاد کرو اور بے خوف و خطر لڑو اور جہاد کرو۔ اور تمہارا یہ لڑنا اور جہاد کرنا اللہ کی راہ میں اور بے دریغ و بے خوف ہو۔ یعنی اسی کی رضاء و خوشنودی کے لئے ہونا چاہیے نہ کہ ریا وسمعہ وغیرہ یا کسی اور غرض کے لئے اور یاد رکھو کہ اللہ تمہاری باتوں کو بھی سنتا ہے اور تمہارے دلوں کی نیتوں کو بھی جانتا ہے اس لئے تم ہمیشہ اس سے اپنا معاملہ صاف اور صحیح رکھو۔ تاکہ تم اس کے یہاں سے پورے پورے اجر و ثواب سے سرفراز ہو سکو وباللہ التوفیق۔ لما یحب و یرید، وعلی ما یحب و یرید
۲۴۵۔۔  اور وہاں پہنچ کر تم نے اپنے زندگی بھر کے کئے کرائے کا حساب دینا، اور اس کا پھل پانا ہے۔ خواہ اچھا ہو یا برا، پس اصل کامیابی یا ناکامی وہی اور وہیں کی ہے تم لوگ ہمیشہ اسی حقیقت کو ہمیشہ اپنے پیش نظر رکھو دنیاوی مال و دولت کا کم یا زیادہ ہو جانا معیار رد و قبول نہیں بلکہ اصل چیز ہے ایمان و عقیدہ اور صدق و اخلاص، پس ہمیشہ اسی کی فکر کرو۔ وباللہ التوفیق، لما یحب و یرید، وعلی ما یحب و یرید،
۲۴۶۔۔  سو اصل چیز زبانی کلامی دعوے نہیں بلکہ اپنے دعوے کا عمل سے ثبوت دینا ہے بس جو لوگ زبانی طور پر دعوے تو بہت کرتے ہیں لیکن عمل سے اپنے دعووں کی صداقت کا ثبوت نہیں دیتے وہ ظالم ہیں، اور ایسے ظالموں کا معاملہ لوگوں سے مخفی اور پوشیدہ بھی رہے تو بھی کیا ہوا۔ کہ اللہ سے تو ایسے لوگ بہرحال نہیں چھپ سکتے اس کے یہاں انہوں نے اپنے کئے کرائے کا پھل بہرحال پانا ہے۔ سو اپنے ایمان کے ثبوت کے لئے صرف زبانی کلامی دعووں سے کام نہیں چلے گا۔ بلکہ اس کے لئے عملی ثبوت پیش کرنے کی ضرورت ہوتی ہے۔ جس کے دو اہم مظہر ہیں۔ ایک مال کی قربانی۔ اور دوسرا جان کی قربانی۔ اس لئے اوپر مال کی قربانی کا حکم و ارشاد فرمایا گیا اور یہاں پر جان کی قربانی کا۔ کہ جہاد بالمال اور جہاد بالنفس، یہ دونوں چیزیں صدق ایمان و یقین کے دو اہم مظہر ہیں۔ وباللہ التوفیق لما یحب و یرید، وعلیٰ ما یحب و یرید
۲۴۷۔۔  پس تم لوگ ان کی سربراہی میں جہاد کے لئے تیاری کرو۔ اور ان کے ہر حکم و ارشاد کے آگے سر تسلیم خم ہو جاؤ، کہ سمع و طاعت نظم و ضبط کے قیام، اور جہاد فی سبیل اللہ میں کامیابی سے سرفرازی کے لئے دو اہم اور بنیادی مطلب ہیں، لفظ طالوت کے بارے میں کچھ اہل لغت کا کہنا ہے کہ یہ عجمی لفظ ہے۔ جیسے داؤد اسی لئے یہ غیر منصرف ہے، جبکہ کچھ حضرات کا کہنا ہے کہ یہ طول سے ماخوذ و مشتق ہے۔ لیکن چونکہ یہ ابنیہ عرب میں سے نہیں ہے اس لئے یہ غیر منصرف ہے عَلَمِیّت اور شبہ العجمۃ کی بناء پر اور اہل کتاب کا کہنا ہے کہ یہ وہی صاحب ہیں جو ان کے یہاں شاؤل کے نام سے مشہور ہیں (محاسن التاویل وغیرہ) بہر کیف طالوت کا تعلق چونکہ اس سبط (خاندان) سے تھا جس میں بادشاہی نہیں تھی۔ اس لئے ان لوگوں نے ان کے امیر اور بادشاہ مقرر کئے جانے پر اعتراض کیا۔ اور ان کے مقابلے میں اپنے آپ کو حکومت و بادشاہی کا زیادہ حقدار قرار دیا۔ 
      ۲۔  سو ان لوگوں کے نزدیک طالوت کے انتخاب میں دو مانع تھے، ایک یہ کہ ان کا تعلق جس خاندان سے تھا اس میں بادشاہی نہیں تھی اور دوسرا مانع ان کے نزدیک یہ تھا کہ ان کے پاس دنیاوی مال و دولت کی کوئی فراوانی نہیں ہے، اور ابنائے دنیا کی محدود اور مادہ پرست نگاہوں میں ہمیشہ اصل قدر و قیمت ایسی ہی چیزوں کی رہی کل بھی یہی تھا اور آج بھی یہی ہے اِلاَّ ماشاء اللّٰہ 
      ۳۔  سو وہ اپنے کمال علم اور اپنی بے پایاں وسعت سے جس کو چاہے نوازے۔ اور جس قدر چاہے نوازے، وہ سراسر حق اور صدق ہے، اس پر نہ کسی سوال و اعتراض کی کوئی اجازت ہو سکتی ہے، نہ گنجائش کہ اس کا انتخاب بہرحال حق اور صدق ہے پس تم لوگوں کی بہتری اسی میں ہے کہ تم حضرت طالوت کی امارت اور انکی بادشاہی پر صدق دل سے راضی، اور مطمئن ہو جاؤ۔ اور ان کو اپنا امیر اور قائد مان لو۔
۲۴۸۔۔  یہ تابوت جو تابوتِ سکینہ کہلاتا تھا، اس کی بنی اسرائیل کے یہاں خاص عظمت و اہمیت تھی، یہ ان سے اس کے دشمنوں نے چھین لیا تھا، جس سے ان لوگوں کی ہمتیں ٹوٹ گئی تھیں اور ان کے حوصلے پست ہو گئے تھے سو اس موقع پر ان کے پیغمبر نے ان کو یہ خوشخبری سنائی کہ حضرت طالوت کے انتخاب کی صداقت و حقانیت کی ایک دلیل اور نشانی یہ ظاہر ہو گی کہ تم سے چھینا ہوا تمہارا وہ تابوت سکینت دوبارہ تمہارے پاس آ جائے گا جس کو فرشتے اٹھا کر لائیں گے روایات کے مطابق یہ تابوت جس کو عمالقہ ان لوگوں سے چھین لیکر لے گئے تھے اس پر بڑا عرصہ گزر گیا تھا جس کی واپسی کی بظاہر کوئی صورت ممکن نہ تھی لیکن جب قدرت کے یہاں اس کی واپسی مقدر ہو گئی، تو قدرت کے غیبی ہاتھوں نے اس کی تدبیر اس طرح فرمائی کہ فلسطین میں جہاں یہ تابوت رکھا ہوا تھا وہاں مختلف بیماریاں اور مصیبتیں آنا شروع ہو گئیں چنانچہ ان لوگوں کو بواسیر کی بیماری لگنے لگی، اور ان کی کھیتیوں میں چوہے پھیلنا شروع ہو گئے جس سے ان لوگوں کے اندر ایک عمومی خوف و ہراس پھیل گیا اور ان کو یہ یقین ہو گیا کہ بنی اسرائیل کا خدا ان سے ناراض ہو گیا ہے۔ اس لئے اب وہ ان سے انتقام لینے لگا ہے۔ اس لئے انہوں نے اس صندوق کو بنی اسرائیل کی طرف واپس لوٹانے کے لئے یہ تدبیر اختیار کی کہ اس کو ایک بیل گاڑی میں رکھا اور اس کے آگے دو بیلوں کو جوت کر ان کو بنی اسرائیل کے علاقے کی طرف ہانک دیا اور وہ دونوں قدرت کی طرف سے ملنے والے الہام و ہدایت کے مطابق اس کو لیکر سیدھے بنی اسرائیل کے پاس پہنچ گئے اور عام قاعدہ اور دستور یہی ہے کہ جو کوئی اچھی چیز ظاہری اسباب کے بغیر تکمیل پذیر ہوتی ہے اس کو فرشتوں کی طرف منسوب کر دیا جاتا ہے اس لئے یہاں پر ارشاد فرمایا گیا کہ اس کو فرشتے اٹھا کر لائیں گے۔
۲۴۹۔۔  کہ انہوں نے اپنے نفسوں اور اپنی خواہشات پر کنٹرول رکھا اور اپنے قائد مُلْہِمَ کی ہدایت پر عمل کیا سو اس سے واضح ہو جاتا ہے کہ راہ حق و ہدایت پر قائم اور ثابت قدم رہنے والے کم ہی لوگ ہوتے ہیں اکثریت انہی کی ہوتی ہے جو خواہشات نفس کے پیرو اور ان کے غلام ہوتے ہیں والعیاذ باللہ پس عوام کی اکثریت کی رائے حجت اور دلیل نہیں بن سکتی۔ جس طرح کہ مغربی جمہوریت کے پجاریوں کا کہنا ماننا ہے اور جس طرح کہ ہمارے یہاں کے اہل بدعت کا کہنا ہے، کہ فلاں فلاں بدعتیں چونکہ عوام کالانعام کے اندر مروّج و موجود ہیں لہٰذا وہ سب درست ہیں سو ایسا کہنا اور ماننا عقل و نقل دونوں کے خلاف اور محض ابلیسی دھوکہ ہے۔ والعیاذ باللہ حق و صدق بہرحال وہی اور صرف وہی ہے جس کا حق ہونا، اللہ اور اس کے رسول کی تعلیمات مقدسہ سے ثابت ہو اور بس۔ 
      ۲۔  سو اس سے واضح ہو جاتا ہے کہ معاصی و ذنوب کے ارتکاب سے انسان کے باطن کی قوت کمزور ہو جاتی ہے، اور اس کا حوصلہ جواب دے جاتا ہے والعیاذ باللہ العظیم۔ اللہ تعالیٰ ہمیشہ اور ہر لحاظ سے اپنی حفاظت و پناہ میں رکھے۔ آمین 
      ۳۔  سو اس سے واضح ہو جاتا ہے کہ آخرت کا ایمان و یقین انسان کی قوت و ہمت کو ناقابل شکست بنا دیتا ہے اور وہ اس کو فولادی عزم و ہمت سے سرشار کر دیتا ہے، اور اس کے مظاہر آج کے اس مادی اور لادینی دور میں بھی ہم اپنی آنکھوں سے دیکھتے ہیں اور جا بجا دیکھتے ہیں، کہ گنتی کے کچھ بے سروسامان مجاہدین اللہ تعالیٰ کی مدد اور اس کی توفیق و عنایت سے بڑی بڑی مادی اور کافر قوتوں کو للکارتے ہیں اللہ ان کی مدد فرمائے، اور ان کو کامیابیوں پر کامیابی نصیب فرمائے، آمین ثم آمین
۲۵۰۔۔  سو یہ ہے مجاہدین فی سبیل اللہ کی قوت اور ان کے عزم و ہمت کا اصل راز کہ ان کا رجوع ہر حال میں اور ہر اعتبار سے اللہ وحدہٗ لاشریک ہی کی طرف ہوتا ہے، جو کہ اس ساری کائنات کا خالق و مالک اور اس میں حاکم و متصرف ہے اور سب کچھ اسی کے قبضہ قدرت و اختیار میں ہے، سبحانہ و تعالیٰ، اور جب اس کی مدد اور معیت نصیب ہو جائے تو پھر اور کیا چاہئے، لیکن افسوس کہ آج کا جاہل مسلمان مشکلات کے ایسے مواقع پر اس خالق و مالک کے سوا اس کی عاجز مخلوق ہی میں سے کسی کو پکارتا اور اس پر بھروسہ و اعتماد کرتا ہے کہیں وہ کہتا ہے یا علی مدد۔ کہیں یا پیر دستگیر اور کہیں یا حسین، وغیرہ وغیرہ، حالانکہ یہ سب پاکیزہ ہستیاں خود اللہ ہی کو پکارتی اور زندگی بھر اسی وحدہٗ لاشریک کو پکارنے کا درس دیتی رہیں۔ فالی اِللّٰہ المشتکیٰ وہو المستعان
۲۵۱۔۔  اسی لئے وہ اپنے فضل و کرم اور اپنی قدرت و حکمت سے ظالموں کو ہٹانے اور مٹانے کا انتظام اپنے دست غیب سے فرماتا رہتا ہے تاکہ اس کے بندے ظلم کے ہولناک اندھیروں سے نجات پا سکیں۔ اور عباد و بلاد دونوں کا بھلا ہو سکے، ورنہ ظالم لوگ سب کچھ تہس نہس کر کے رکھ دیں، والعیاذ باللہ العظیم بکل حالٍ من الاحوال
۲۵۲۔۔   یعنی یہ امر آپ صلی اللہ علیہ و سلم کی رسالت اور آپ کی صداقت و حقانیت کا ایک واضح اور بین ثبوت ہے، کہ آپ ان گزشتہ قوموں اور ان کے رسولوں کے حالات اس قدر صحت و صفائی کے ساتھ سناتے ہیں، حالانکہ آپ صلی اللہ علیہ و سلم کے پاس علم کے معروف ذرائع میں سے کوئی بھی موجود نہیں سو آپ صلی اللہ علیہ و سلم یہ سب کچھ وحی کے ذریعے ہی سناتے ہیں اور آپ قطعی طور پر اللہ کے رسول ہیں۔ اور آپ صلی اللہ علیہ و سلم کو وحی کے ذریعے ان علوم سے نوازا اور سرفراز فرمایا جاتا ہے، ورنہ آپ نہ ان لوگوں کے پاس اور ان کے دور میں موجود تھے، اور نہ لکھنا پڑھنا جانتے تھے، علیہ الصلوٰۃ والسلام
۲۵۳۔۔ سو یہ سب قدسی صفت حضرات اللہ تعالیٰ کے انتخاب اور اس کے چناؤ کے فضل میں شریک ہونے کے باوجود درجات و مراتب کے اعتبار سے باہم مختلف تھے۔ 
      ۲۔ یعنی بغیر کسی سفیر اور واسطہ کے جیسا کہ حضرت موسیٰ علیہ الصلوٰۃ والسلام جیسا کہ دوسرے مقام پر ارشاد فرمایا گیا وَکَلَّمَ اللّٰہُ مُوْسیٰ تَکْلِیْمًا۔ نیز ایک اور مقام پر ارشاد فرمایا گیا وَلَمَّا جَاءَ مُوْسیٰ لِمِیْقَاتِنَا وَکَلَّمَہ، رَبُّہ،۔ نیز ایک اور مقام پر ارشاد فرمایا گیا یَامُوْسیٰ اِنِّیْ اصْطَفَیْتُکَ عَلَی النَّاسِ بِرِسَالَاتِیْ وَبِکَلَامِیْ۔ اور جیسا کہ حضرت امام الانبیاء صلی اللہ علیہ و سلم سے اللہ تعالیٰ نے شب معراج میں بلا واسطہ کلام فرمایا۔ علیہ الصلوٰۃ والسلام۔ 
      ۳۔ یعنی ایسے عظیم الشان درجات کہ جن کی عظمت کا اندازہ کرنا بھی کسی انسان کے بس میں نہیں اور اس سے مراد جیسا کہ ابن جریر نے مجاہد سے نقل کیا ہے امام الانبیاء حضرت محمد مصطفی صلی اللہ علیہ و سلم ہیں۔ اور سیاق بھی اسی بات کی تائید کرتا ہے کیونکہ یہاں پر سلسلہ کلام ان انبیاء ورسلِ کرام کے بارے میں چل رہا ہے جن کے پیرو دنیا میں موجود ہیں اور اس ذیل میں انہی لوگوں کی تشنیع فرمائی جا رہی ہے جو ان حضرات انبیاء ورسل کے پیرو ہونے کے باوجود آپس میں قتل و قتال کا ارتکاب کرتے ہیں خلاصہ کلام یہ کہ ان کے انبیاء ورسل ایک ہی دین کے ساتھ مبعوث ہوئے تھے۔ اور ان کے پیروکاروں میں سے دنیا میں یہی تین امتیں موجود ہیں یعنی یہود نصاریٰ اور مسلمان اس لئے یہاں پر انہی تین کے رسولوں کا ذکر فرمایا گیا ہے سب سے پہلے حضرت موسیٰ علیہ السلام کا اور سب سے آخر میں حضرت عیسیٰ علیہ السلام کا اور ان دونوں کے درمیان حضرت محمد صلی اللہ علیہ و سلم کا جس میں یہ اشارہ اور اِشعار بھی پایا جاتا ہے کہ آپ کی شریعت اور آپ کی امت وسط ہے اور آنحضرت صلی اللہ علیہ و سلم کو جن مختلف مراتب و درجات سے نوازا گیا، وہ بہت عظیم الشان ہیں، اور آپ صلی اللہ علیہ و سلم کو قرآن حکیم کے جس معجزہ کبریٰ سے نوازا گیا وہ معجزوں کا معجزہ ہے اور ایسا کہ اس کی کوئی نظیر و مثال نہ اس سے پہلے کبھی پائی گئی ہے، اور نہ آئندہ کبھی پائی جانی ممکن ہے اور اس کے علاوہ بھی آپ صلی اللہ علیہ و سلم کو کئی عظیم الشان معجزات اور مراتب و درجات سے نوازا گیا۔  
      ۴۔ سو اس نے ان کو ارادہ و اختیار کی آزادی دی اور جبر کو پسند نہیں فرمایا۔ کہ جبر کا ایمان اور جبری اطاعت نہ منظور ہے اور نہ مفید، کہ اس سے ابتلاء و اختیار کے تقاضے پورے نہیں ہو سکتے، ورنہ اللہ تعالیٰ اگر صرف ارادہ و اشارہ ہی فرما دیتا تو یہ سب کے سب ایک ہی راہ پر آ جاتے۔ سو مطلوب و مقصود وہ ایمان و اطاعت اور تسلیم و انقیاد ہے جو اپنے ارادہ و اختیار سے ہو۔
۲۵۴۔۔ سو کافر لوگ ظالم ہیں اپنے خالق و مالک کے حق میں اس کے حق ایمان و اطاعت کا انکار کر کے، نیز یہ ظالم ہیں اللہ کے رسول صلی اللہ علیہ و سلم کے حق میں ان کے حق ایمان و اتباع کا انکار کر کے نیز یہ یہ ظالم ہیں خود اپنی جانوں کے حق میں ان کو نور حق و ہدایت سے محروم کر کے، سو دین حق کا انکار ظلم در ظلم ہے، اور محرومی در محرومی ہے، والعیاذ باللہ العظیم
۲۵۵۔۔ سو جب زندہ بھی وہی ہے کہ اس کی زندگی حقیقی کامل اور ازلی و اَبَدی ہے کہ نہ وہاں عدم سابق اور نہ عدم لاحق۔ اور اس پوری کائنات کا قیوم اور اس کو تھامنے والا بھی وہی وحدہٗ لاشریک ہے۔ اور وہی ہے جس کو نہ اونگھ آتی ہے اور نہ نیند، تو معبود برحق بھی وہی ہے، سو یہیں سے یہ بھی واضح ہو جاتا ہے کہ جو غالی قسم کے بدعتی لوگ اپنے بعض بزرگوں کو قَیَّومِ زمان اور قَیَّومِ دوران جیسے القاب سے نوازتے ہیں اور ان کے لئے اس طرح کے الفاظ استعمال کرتے ہیں وہ غلط کہتے، اور شرکیہ باتوں کا ارتکاب کرتے ہیں والعیاذ باللہ، کیونکہ قیوم صرف اللہ وحدہٗ لاشریک کی صفت ہے اور بس سبحانہ و تعالیٰ 
      ۲۔ سامنے اور پیچھے عام ہے ظرف زمان کے اعتبار سے بھی، اور ظرف مکان کے اعتبار سے بھی سو وہ ہر اعتبار سے لوگوں کے حال کو پوری طرح جانتا ہے۔ اور وہی جانتا ہے کہ کس کا جرم کیسا ہے؟ کون سفارش کے قابل ہے اور کون نہیں؟ اس لئے وہ جس کو چاہے گا اور جس کے لئے چاہے گا وہی سفارش کر سکے گا، اور اسی کے لئے کر سکے گا جس کے لئے اس کو اجازت ملے گی سو اس سے اس مشرکانہ تصور شفاعت کی جڑ نکال دی گئی جو مشرک لوگوں نے اپنا رکھا تھا۔ اور اپنا رکھا ہے کہ ہمارے فلاں حضرت اڑ کے بیٹھیں گے اور منوا کر چھوڑیں گے پس اس طرح کے کسی مشرکانہ تصور شفاعت کی وہاں پر کوئی گنجائش نہیں اس کی جناب اقدس و اعلیٰ ایسے تمام تصورات سے پاک اور ان سے کہیں اعلیٰ وبالا ہے۔ سبحانہ و تعالیٰ
۲۵۶۔۔ سو جب راہ حق پوری طرح واضح ہو گئی تو اب اسلام میں داخلے کے لئے جبر و اکراہ کی نہ کوئی ضرورت ہے اور نہ اس کا کوئی سوال، بلکہ معاملہ ہر کسی کی اپنی پسند و اختیار۔ اور اس کی اپنی صوابدید پر ہے کہ اس کا نفع و نقصان خود اسی کے لئے ہو گا۔ جو کہ نتیجہ اور تقاضا ہے آزادی ارادہ و اختیار کا۔ 
       ۲۔ سو طاغوت کے کفر و انکار اور اللہ پر ایمان و یقین سے حاصل ہونے والا یہ سہارا سب سے بڑا مضبوط اور نہایت قوی و مضبوط سہارا ہے جو انسان کو دارین کی سعادت و سرخروئی سے سرفراز کرنے والا واحد سہارا ہے وباللہ التوفیق، لما یحب و یرید
۲۵۷۔۔ کیونکہ یہ لوگ ایمان کی روشنی سے محروم اور کفر و باطل کی ظلمتوں میں ڈوبے ہوئے اس دنیا سے رخصت ہوئے، اور ایسے لوگوں کا انجام یہی ہوتا ہے یہ کبھی دوزخ کے اس ہولناک عذاب سے نکل نہیں سکیں گے اور یہی ہے سب سے بڑا اور انتہائی ہولناک خسارہ والعیاذُ باللہ العظیم بکل حالٍ
۲۵۸۔۔ یعنی اس شخص کا معاملہ بھی بڑا عجیب اور انتہائی حیرت انگیز ہے کہ اللہ تعالیٰ نے تو اس کو حکومت و بادشاہی سے نوازا۔ جس کا تقاضا یہ تھا کہ یہ دل و جان سے اپنے اس خالق و مالک کے آگے جھک جاتا، جس نے اس کو ایسی عظیم الشان نعمتوں سے نوازا تھا۔ اور محض اپنے فضل و کرم سے نوازا تھا۔ لیکن یہ الٹا کبر و غرور میں مبتلا ہو گیا۔ اور اپنی خدائی کا دعویدار بن گیا، اور اس طرح وہ ہمیشہ ہمیشہ کے لئے مردود و مطرود ہو گیا۔ والعیاذ باللہ جل وعلا 
      ۲ ۔ یعنی وہی معدوم سے موجود اور نیست سے ہست کرتا ہے اور کائنات پوری میں جو بھی زندہ مخلوق ہے وہ سب اسی کی قدرت و عنایت سے زندہ و موجود ہے اور وہی ہر کسی کو موت دیتا ہے سو زندگی و موت کا معاملہ اسی وحدہٗ لاشریک کے قبضہ قدرت و اختیار میں ہے پس معبود برحق وہی وحدہٗ لاشریک ہے سبحانہ و تعالیٰ۔ اور عبادت و بندگی کی ہر قسم اور اس کی ہر شکل اسی وحدہٗ لاشریک کا حق اور اسی کی صفت و شان ہے، اس کے سوا اور کسی کے لئے بھی عبادت کی کوئی بھی شکل بجا لانا شرک ہو گا، جو کہ ظلم عظیم ہے، والعیاذ باللہ العظیم 
      ۳ ۔ چنانچہ اس کے ثبوت کے طور پر اس نے ایک بری و بے گناہ شخص کی گردن اتروا دی۔ اور ایک پھانسی کے مستحق شخص کو رہا کر دیا، اور لوگوں کو دھوکہ دینے کے لئے کہا کہ دیکھو میں بھی زندہ کرتا، اور موت دیتا ہوں۔ حالانکہ یہ اس بدبخت کی سراسر حماقت تھی۔ کیونکہ یہ اماتت و احیاء نہیں ہے کیونکہ احیاء کا مطلب ہے معدوم سے موجود کرنا اور اماتت کا مطلب ہے زندہ شخص جوں کا توں موجود ہو مگر اس کے اندر سے روح نکال دی جائے۔ جبکہ اس کے اس فعل سے اماتت نفس نہیں بلکہ تفویت محل کا عمل پایا گیا۔ اسی لئے یہ جرم قتل بنتا ہے۔ والعیاذ باللہ۔ سو تفویت محل کے بغیر جسم کے اندر سے روح نکال دینا کسی کے لئے بھی ممکن نہیں سوائے حضرت خالق جل جلالہ، کے پس احیاء و اماتت اسی کی صفت و شان اور اسی کا اختصاص ہے۔ سبحانہ و تعالیٰ 
      ۴۔ یعنی میرے رب نے اس ساری کائنات کو پیدا فرمایا اور وہی ایک نہایت ہی حکمتوں بھرے نظام کے تحت اس کو چلا رہا ہے۔ جس کا ایک بڑا عظیم الشان اور واضح نشان سورج کا یہ چمکتا دمکتا کُرہ ہے، جو روزانہ پوری پابندی کے ساتھ مشرق سے طلوع کرتا ہے پس تُو اگر اس میں کوئی تبدیلی کر سکتا ہے تو اس کو مشرق کے بجائے مغرب کی طرف سے لا کر دکھا۔ تو اس پر وہ کافر مبہوت اور ششدر ہو کر رہ گیا۔ اور اس کی حماقت و بلادت سب کے سامنے آشکارا ہو گی، والحمد للہ جل وعلا ۔ 
      ۵ ۔ کیونکہ ایسے لوگ ہدایت چاہتے ہی نہیں جبکہ نور حق و ہدایت سے سرفرازی کے لئے اولین شرط اور بنیادی تقاضا ہے طلب صادق تو پھر ایسے ظالم لوگ نور حق و ہدایت سے کس طرح سرفراز ہو سکتے ہیں؟ ہدایت کوئی ایسی چیز نہیں جو کسی کے نہ چاہتے ہوئے بھی اس پر مڑھ دی جائے جیسا کہ دوسرے مقام پر ارشاد فرمایا گیا۔ اور استفہام انکاری کے ساتھ ارشاد فرمایا گیا۔ اَنُلْزِمُکُمُوْہَا وَاَنْتُمْ لَہَا کَارِہُوْنَ (ہود۔ ۲٨) یعنی کیا ہم اس کو تم پر مڑھ دیں گے۔ جبکہ تم لوگ اس کو ناپسند سمجھتے ہو؟ یعنی ایسا نہیں ہو سکتا، سو ظالموں اور منکروں کے لئے محرومی ہی محرومی ہے جس کا سبب اور باعث خود ان کا اپنا قلب و باطن اور ارادہ و اختیار ہوتا ہے۔ والعیاذ باللہ العظیم۔
۲۵۹۔۔ سو اس سے واضح ہو جاتا ہے کہ موت کے بعد کسی کو دنیا کے بارے میں کچھ پتہ نہیں ہوتا۔ یہ صاحب جن کا یہاں ذکر فرمایا گیا ہے مشہور قول کے مطابق حضرت عزیر علیہ السلام تھے، اور اس بستی سے مراد بیت المقدس ہے جس کو بخت نصر نے اپنے حملوں کے دوران تخت و تاراج کر دیا تھا اور اس کی اینٹ سے اینٹ بجوا دی تھی تو ایسی حالت میں جب حضرت عزیر علیہ السلام کا اس پر سے گزر ہوا تو آپ نے اس کے بارے میں بطور تعجب اس طرح فرمایا کہ اس قدر تباہ شدہ اس بستی کو اللہ دوبارہ کس طرح زندہ کریگا؟ تو اس پر اللہ تعالیٰ کی طرف سے ان پر موت طاری کر دی گئی، اور ایک سو سال تک اسی حالت میں رکھنے کے بعد جب اللہ تعالیٰ ان کو دوبارہ زندہ کر کے اٹھایا اور ان سے پوچھا کہ تم اس حال میں کتنا عرصہ رہے ہو؟ تو انہوں نے اس کے جواب میں کہا کہ ایک دن یا دن کا بھی کچھ حصہ حالانکہ وہ پورے ایک سو سال تک اس حالت میں رہے تھے، تو جب ان کو اتنا بھی معلوم نہیں تھا حالانکہ ان کی وہ موت بھی عارضی اور خاص مدت تک کے لئے تھی، تو پھر جو ہمیشہ کی، اور حقیقی موت سے دو چار ہو جاتے ہیں ان کو دنیا کے احوال کے بارے میں کس طرح کوئی آگاہی ہو سکتی ہے؟ سو کس قدر گمراہ اور موت کے مارے ہوئے ہیں وہ لوگ جو اس سب کے باوجود مُردوں کو سنتا جاننا قرار دے کر اور ان کو حاجت روا و مشکل کشا سمجھ کر اپنی حاجت روائی کے لئے و مشکل کشائی کے لئے بلاتے، اور ان کو پوجتے پکارتے ہیں اور اس کے لئے وہ طرح طرح کے جھوٹے قصے پھیلاتے، اور من گھڑت افسانے پیش کرتے ہیں۔ والعیاذ باللہ العظیم۔  
      ۲۔ یعنی ایسی عظیم الشان نشانی جس سے لوگ دیکھ اور جان سکیں کہ اللہ تعالیٰ موت کے بعد دوبارہ زندہ کر سکتا ہے اور یہ چیز اس قادر مطلق کے لئے کچھ بھی مشکل نہیں، وہ جو چاہے اور جیسا چاہے کرے سبحانہ و تعالیٰ۔ بہر کیف عام قاعدہ اور اصولی بات یہی ہے کہ مردے دنیا اور اہل دنیا کے بارے میں کچھ سنتے جانتے نہیں، ہاں جس کو اللہ تعالیٰ استثنائی طور پر کچھ سنا اور بتا دے تو وہ الگ بات ہے کہ وہ علی کل شی قدیر ہے سبحانہ و تعالیٰ، جیسا کہ دوسرے مقام پر ارشاد فرمایا گیا اِنَّ اللّٰہ یُسْمِعُ مَنْ یَّشَاءُ وَمَا اَنْتَ بِمُسْمِعٍ مَّنْ فِی الْقّبُوْرِ(فاطر۔۳۲)  
       ۳۔ یعنی جب انہوں نے یہ سب کچھ اپنی آنکھوں سے دیکھ لیا۔ اور خود اپنی ذات میں دیکھ لیا تو ان کے سامنے یہ حقیقت پوری طرح اور عملی طور پر واضح ہو گئی کہ اللہ یقیناً ہر چیز پر پوری طرح قادر ہے۔ وہ جو چاہے اور جیسا چاہے کرے۔ سو وہ جب چاہے گا ان کو زندہ کر دے گا اور اس کو اس میں کچھ بھی مشکل پیش نہیں آئیگی، سبحانہ و تعالیٰ۔
۲۶۰۔۔ کہ مشاہدہ کے بعد طبعی طور پر انسان کا یقین بڑھ جاتا ہے اور وہ علم الیقین سے عین الیقین کی طرف ترقی کر جاتا ہے، سو حضرت ابراہیم کو احیاء موتیٰ کے بارے میں کسی طرح کا کوئی شک نہیں تھا، بلکہ یہ انسانی فطرت کا ایک طبعی اور جبلی تقاضا ہے کہ وہ آگے بڑھنے اور مزید ترقی کرنے کا جذبہ اپنے اندر رکھتا ہے۔ جیسے مادی ترقی اور لاسلکی کے اس دور میں کتنے ہی حقائق ایسے ہیں، جو آج کے انسان کے سامنے ہیں لیکن وہ اسرارِ کائنات کے جاننے کے لئے اور اس سلسلہ میں مزید از مزید آگے بڑھنے کے لئے دن رات مصروف جدوجہد ہے۔ سو اسی طرح اللہ کے بندے اپنی روحانی ترقی میں آگے بڑھنے کے لئے مصروف جدوجہد ہوتے ہیں۔ 
       ۲۔ اس لئے وہ جو چاہے اور جیسا چاہے کرے، اس کے لئے کچھ بھی مشکل نہیں، مگر وہ چونکہ عزیز کے ساتھ ساتھ حکیم بھی ہے، اس لئے وہ جو کچھ کرتا ہے اپنی حکمت بے پایاں کے تقاضوں کے مطابق ہی کرتا ہے اور اس کی عزت و حکمت کے طرح طرح کے اور عظیم الشان مظاہر اس کی حکمتوں بھری اس کائنات میں ہر طرف پھیلے بکھرے ہیں، پس تم اپنے اطمینان کے لئے چار مختلف پرندے لے لو۔ اور ان کو اپنے سے اچھی طرح مانوس کر لو۔ تاکہ تمہاری آواز پر وہ دوڑتے ہوئے تمہارے پاس چلے آئیں۔ پھر تم ان کو ذبح کر کے مختلف ٹکڑوں کی صورت میں اپنے آس پاس کی مختلف پہاڑیوں پر رکھ دو بعد میں تمہاری آواز پر دوڑتے ہوئے تمہارے پاس چلے آئیں گے اور اس طرح احیاء موتیٰ کا ایک نمونہ و مظہر عملی طور پر تمہارے سامنے آ جائیگا، جس کے نتیجے میں تمہارا علم، علم الیقین سے عین الیقین کی طرف بڑھ جائے گا۔
۲۶۱۔۔ اس لئے وہ اپنی وسعت بے پایاں سے جس کو جتنا اور جس طرح چاہے نوازے، مگر وہ چونکہ علیم بھی ہے۔ اس لئے وہ اپنے کمال علم کی بناء پر جانتا ہے کہ کس کا ظرف کتنا ہے اور کس کے باطن کی کیفیت کیا ہے، اور اس کا ارادہ کیسا اور نیت کس طرح کی ہے اور اسی کے مطابق وہ ہر کسی کو نوازتا ہے قرآن حکیم کی ایک امتیازی شان اور اس کا ایک انفرادی پہلو یہ بھی ہے کہ یہ اپنے احکام اس طرح بیان فرماتا ہے کہ انکی دلیل بھی ان کے ساتھ ہوتی ہے اسی لئے قرآن حکیم یہاں پر اس حقیقت کو اس طرح کے سادے لفظوں میں نہیں بیان فرمایا کہ اس کو وہ ایک پر سات سو گنا اجر و ثواب دیتا ہے حالانکہ یہ انداز و اسلوب مختصر بھی تھا، حقیقت بلکہ اس کو تمثیل کی شکل میں بیان فرمایا گیا ہے، جس میں یہ درس عظیم بھی ہے کہ ایسا بالفعل ہو رہا ہے کہ زمین میں ڈالے جانے والے بیج میں ایک دانے کے بدلے سات سو دانے بالفعل پیدا ہوتے اور ملتے ہیں۔ جیسا کہ یہ ایک امر محسوس و مشاہد ہے سو جب محسوسات میں اس کی بخشش و عطاء کی کیفیت اور اس کا حال یہ ہے تو پھر اس کی معنوی اور باطنی عنایات کا اندازہ کرنا ہی اس کے سوا اور کس کے بس میں ہو سکتا ہے؟ سبحانہ و تعالیٰ
۲۶۲۔۔ سو ایسے خوش نصیبوں کو نہ اپنے ماضی کا کوئی غم ہو گا کہ انہوں نے اپنی زندگی کو صحیح راستے میں اپنے خالق و مالک کی ہدایات کے مطابق اور اس کی رضا و خوشنودی کی طلب و تلاش میں گزارا ہو گا اور اس کو اس کے صحیح مصرف میں لگایا ہو گا۔ جس کے نتیجے میں وہ ابدی سعادت اور دائمی نعمتوں سے سرفراز و بہرہ مند ہوں گے جہاں ان کو ہمیشہ رہنا نصیب ہو گا۔ اس لئے ان کو آئندہ کا کوئی خوف و اندیشہ بھی نہیں ہو گا۔ سو ایمان و یقین اور اطاعت و عبادت والی زندگی ایک عظیم الشان اور مبارک ومسعود زندگی ہے، جو انسان کو دارین کی سعادت و سرخروئی سے سرفراز کرتی ہے وباللہ التوفیق لما یحب و یرید، اللہ ہمیشہ اور ہر حال میں اپنا ہی بنائے رکھے، اور ہر قدم، اپنی رضاء و خوشنودی کی راہوں ہی پر اٹھانے کی توفیق بخشے، آمین ثم آمین
۲۶۴۔۔ سو مَنّ اور اَذیٰ یعنی احسان جتلانے اور ایذاء رسانی کے یہ دونوں رذائل صدقات اور ان کے اجر و ثواب کو ایسے ہی اکارت اور ضائع کرنے والے ہیں جس طرح ریاکاری اور ایمان سے محرومی والعیاذ باللہ العظیم۔ اللہ تعالیٰ ہمیشہ اور ہر اعتبار سے اپنی حفاظت و پناہ میں رکھیں، آمین 
      ۲۔ سو جس طرح چٹان پر پڑی اس مٹی سے انسان کو دھوکہ ہو جاتا ہے کہ اس پر کی جانے والی کاشت سودمند ہو گی۔ اور اس کے کام آئے گی، لیکن زور دار بارش سے وہ سب ختم ہو جاتی ہے اور صاف چٹان نکل آتی ہے ایسے ہی ریاکار لوگوں کے اعمال بظاہر تو بڑے اچھے نظر آتے ہیں لیکن قیامت کے روز یہ سب مٹ کر ختم ہو جائیں گے اور آدمی کے کچھ بھی کام نہ آ سکیں گے اور یہ محروم کا محروم ہی رہے گا والعیاذ باللہ۔ سو اعمال صالحہ اور خاص کر انفاق فی سبیل اللہ کے مفید اور کار آمد ہونے کے لئے ایمان و اخلاص بھی ضروری ہے اور یہ بھی کہ مَنّ و اَذیٰ یعنی احسان جتلانے اور ایذاء رسانی سے بھی بچا جائے۔ وباللہ التوفیق لما یحب و یرید، وعلیٰ ما یحب و یرید 
      ۳۔ کہ ایسے لوگ دولت ہدایت سے سرفرازی چاہتے ہی نہیں اس لئے ان کو اس کی توفیق نہیں ملتی جس کے نتیجے میں ان کو اپنے نفع و نقصان کا پاس و احساس بھی نہیں رہتا۔ اور یہ خیر وشر کے درمیان فرق و تمیز سے بھی محروم ہو جاتے ہیں اور یہی ہے خساروں کا خسارہ والعیاذ باللہ العظیم
۲۶۵۔۔ سو اسی طرح جو اہل خیر صدق و اخلاص والے ہوتے ہیں وہ اپنے باطن کی صفائی اور تزکیہ نفوس کی بناء پر جو بھی کچھ خرچ کرتے ہیں وہ ریا وسمعہ سے بچ کر صرف اللہ تعالیٰ کی رضا اور اس کی خوشنودی کے لئے کرتے ہیں، پس ایسوں کو اگر زیادہ دنیا اور مال و دولت مل جائے تو ان کا فیض بہت زیادہ ہوتا ہے جس سے خلق خدا بہت زیادہ مستفید و فیضیاب ہوتی ہے، اور اس طرح یہ اپنے انجام اور آخرت کے لئے بہت سرمایہ جمع کر لیتے ہیں اگر اور ان کو اگر زیادہ دنیا و دولت نہ ملے بلکہ معمولی ہی ملے تو یہ اس سے بھی اپنی حیثیت کے مطابق خرچ کرتے، اور خلق خدا کی نفع رسانی کا سامان کرتے ہیں تو ان کے صدق و اخلاص کی بناء پر ان کا وہ معمولی انفاق بھی ان کے لئے کافی ہو جاتا ہے سو اصل چیز صدق اخلاص ہے، وباللہ التوفیق
۲۶۶۔۔ اور ان سے تم درس ہائے عبرت و بصیرت لو اور اپنی دنیا و آخرت کو بنانے کی فکر و کوشش کرو، قبل اس سے کہ عمر رواں کی یہ فرصت محدود و مختصر تمہارے ہاتھ سے نکل جائے اور تم لوگوں کو ہمیشہ ہمیشہ کے لئے افسوس اور خسارے میں مبتلاء ہونا پڑے، والعیاذ باللہ، سو تم لوگ ذرہ سوچو اور غور کرو کہ اگر تم میں سے کسی شخص کا ایک ایسا عمدہ باغ ہو، جس میں کھجوروں اور انگوروں وغیرہ کے پھلدار درخت ہوں، اس کے نیچے سے نہریں چل رہی ہوں، اس کے اس باغ میں ہر طرح کے پھل موجود ہوں۔ اور اس شخص کو بڑھاپا پہنچ جائے۔ جس کے باعث اب وہ کچھ کمانے بنانے کے لائق نہ رہا ہو۔ اس کی چھوٹی چھوٹی اور کمزور اولاد بھی ہو، جو نہ خود اپنے لئے کچھ کر سکنے کے قابل ہو اور نہ اپنے بوڑھے اور کمزور باپ کے لئے ان کا واحد سہارا یہی باغ ہو، جو اس شخص کی زندگی بھر کی محنت و مشقت کا حاصل اور پھل تھا، وہ یکایک ایک بگولے کی آگ سے جل کر راکھ ہو جائے، تو ایسے میں اس بوڑھے شخص اور اس کی اس کمزور اولاد کی مایوسی کا کیا عالم ہو گا؟ سو اسی طرح جو شخص زندگی بھر کے انفاق اور محنت و مشقت کی کمائی اور پونجی لیکر آخرت کے اس یوم جزا میں پہنچا تو دیکھتا کیا ہے کہ اس کی زندگی بھر کی کمائی اور تمام تر پونجی ریا و نمود اور مَنّ و اذی جیسی آفتوں اور ہولناک بگولوں کے نتیجے میں ختم ہو چکی ہے تو ایسے شخص کی مایوسی کا ٹھکانا ہی کیا ہو سکتا ہے؟ کہ اب اس کے لئے نہ دنیا میں واپس آنے کی کوئی صورت ممکن ہو سکتی ہے اور نہ ہی اس کے لئے کسب و کمائی کا کوئی امکان ہو سکتا ہے والعیاذ باللہ العظیم۔ اللہ تعالیٰ ہمیشہ ہر حال میں، اور ہر اعتبار سے اپنی حفاظت و پناہ میں رکھے۔ اٰمین ثم اٰمین ربَّ العالمین
۲۶۷۔۔ سو جو کچھ تم لوگ اپنی محنت و مشقت سے کماؤ۔ اور جو ہماری رحمت وعنایت کے نتیجے میں تم کو زمین سے حاصل ہو، تم اس سب میں سے راہ حق میں اور اپنے خالق و مالک کی رضا و خوشنودی کے لئے خرچ کرو، تاکہ یہ سب کچھ تمہارے لئے ذخیرہ آخرت کے طور پر جمع ہو جائے، اور تم کو آخرت کے اس حقیقی اور ابدی جہاں میں واپس ملے، اور کئی گنا بڑھ کر ملے، جہاں تم اس کے سب سے زیادہ محتاج ہو گے سو جو کچھ تم لوگ اپنے خالق و مالک کی رضاء و خوشنودی کے لئے خرچ کرو گے اور اپنے ہاتھوں آگے بھیجو گے وہی تمہارا ہے جو تمہارے لئے وہاں پر جمع اور محفوظ ہو گا، اور جو تمہیں آخرت کے اس جہان غیب میں کام آئے گا جو کہ اس دنیاوی زندگی کے بعد پیش آئیگا۔ اور جو ابدی جہاں ہو گا اور جہاں کی زندگی اصل اور حقیقی زندگی ہے اور اس کے سوا جو کچھ تم اس دنیا میں چھوڑ کر جاؤ گے وہ تمہارا نہیں دوسروں کا ہے جس سے فائدے وہ اٹھائیں گے اور حساب تم کو دینا ہو گا سو اب تم لوگ اپنے بارے میں خود دیکھ اور سوچ لو۔ وباللہ التوفیق لما یحب و یرید وعلی لما یحب و یرید۔ بکل حال من الاحوال، وفی کل موطن من المواطن فی الحیاۃ  
      ۲۔ سو وہ جو کچھ تم سے مانگتا ہے وہ خود تمہارے ہی بھلے اور فائدے کے لئے مانگتا ہے، کہ وہ بڑا ہی رؤف و رحیم، اور مہربان و کریم ہے، اس لئے وہ اپنے بندوں کا بھلا چاہتا ہے، ورنہ وہ ہر کسی سے اور ہر اعتبار سے غنی و بے نیاز اور ہر خوبی و ستائش کا مالک و حقدار ہے، سبحانہ وتعالیٰ۔ تو پھر اس کے لئے ردی اور بیکار مال چھانٹنا کتنی بڑی حماقت اور کس قدر ظلم و بے انصافی ہے والعیاذُ باللہ العظیم، بکل حال
۲۶۸۔۔ سو اس سے شیطان کی عداوت و دشمنی اور اس کے طریقہ واردات کی نشاندہی فرما دی گئی کہ وہ ایک طرف تو تم لوگوں کو فقر اور محتاجی سے ڈراتا ہے، کہ اگر تم نے اللہ کی راہ میں خرچ کیا، اور مسکینوں اور محتاجوں کو دے دیا تو تم غریب اور قلاش ہو جاؤ گے، وغیرہ وغیرہ اور دوسری طرف وہ بے حیائی کی تعلیم و ترغیب دیتا ہے کیونکہ بے حیائی کی راہ کو اپنانے کے بعد انسان کے لئے راہ حق میں خرچ کرنے کی نہ گنجائش رہتی ہے نہ ہمت جس کے نتیجے میں وہ محروم ہو جاتا ہے والعیاذ باللہ العظیم
۲۶۹۔۔ حکمت کے اصل معنی ہیں حقائق اشیاء تک پہنچنا اور یہی وہ خیر کثیر ہے جس سے سرفرازی کے بعد انسان کا راستہ صحیح ہو جاتا ہے اور اس کا ہر قدم بہتری اور خیر ہی کی طرف اٹھتا ہے اور وہ بہتر سے بہتر ہی کی طرف بڑھتا چلا جاتا ہے اور اسی میں سے یہ بھی ہے کہ وہ اپنے مال کو اور اللہ کی دی بخشی ہوئی ہر نعمت کو ایسے صرف کرتا ہے کہ وہ اس کے لئے دارین کی سعادت و سروخروئی سے سرفرازی کا ذریعہ اور وسیلہ بن جاتی ہے، اور حقائق اشیاء کے علم و ادراک کے انہی خزانوں کو قرآن حکیم میں سمو دیا گیا ہے، اس لئے حکمت کا مصدر و منبع قرآن حکیم ہی ہے اسی لئے حِبْرُالامۃ حضرت ابن عباس نے حکمت کا مصداق فقہ القرآن کو قرار دیا ہے، یعنی قرآن حکیم میں جو سامان ہدایت اور اسرار وحکم موجود ہیں ان کو سمجھنا اور اپنانا (تفسیر المراغی وغیرہ) اور قرآن حکیم کی شرح حدیث رسول ہے پس حکمت کا مفہوم اور خلاصہ قرآن و سنت کے علوم و معارف اور اسرار و حکم سے سرفرازی ہے اور علوم قرآن و سنت کا یہی وہ خزانہ ہے جس سے انسان کو راہ حق و ہدایت نصیب ہو سکتی ہے اور جس سے وہ اپنے خالق و مالک کے حقوق، اور اپنی زندگی کے مقصد اور اپنی منزل مراد کو پہچان کر اپنا سکتا ہے والحمد للہ الذی شرفنابہذہ النعمۃ الکبری، جبکہ قرآن حکیم کی روشنی اور حکمت سے محروم لوگ سراسر اندھیروں میں ہیں، والعیاذ باللہ العظیم بکل حالٍ من الاحوال
۲۷۲۔۔ سو ہدایت پیغمبر صلی اللہ علیہ و سلم کے اختیار میں نہیں ہوتی، پیغمبر کا کام تو صرف انذار و تبشیر اور دعوت و تبلیغ ہے اور بس، لوگوں کو راہ حق پر ڈال دینا، اور حق کو ان سے منوا لینا نہ ان کے ذمے ہوتا ہے اور نہ ہی ان کے بس میں، بلکہ یہ اللہ تعالیٰ ہی کا کام اور اسی کی شان ہے، کہ اس کا اصل تعلق انسان کے قلب و باطن سے ہے، اور قلب و باطن کی کیفیت کو اللہ تعالیٰ ہی جانتا ہے، اور وہی جان سکتا ہے کہ کون کس کے لائق ہے، اس لئے ارشاد فرمایا گیا کہ اللہ ہی جس کو چاہتا ہے ہدایت دیتا ہے؟ سبحانہ و تعالیٰ۔ 
      ۲۔ کہ اس کا فائدہ اور صلہ و ثمرہ خود تم ہی لوگوں کو ملے گا۔ دنیا کی اس عارضی اور فانی زندگی میں بھی، اور آخرت کی اس حقیقی اور ابدی جہاں میں بھی، جو کہ اس دنیا کے بعد آئیگا، پس تم لوگوں سے جتنا بھی ہو سکے اپنی خیر اور بھلائی کے لئے کام کئے جاؤ کہ اس کا موقع آج اس دنیاوی زندگی ہی میں ہے وباللہ التوفیق لما یحب و یرید، وعلی ما یحب و یرید۔ 
      ۳۔ بلکہ تمہارا بدلہ تم کو پورا پورا دیا جائیگا، اور کئی گنا بڑھا کر دیا جائیگا۔ نہ تمہاری کسی نیکی میں کوئی کمی اور کوتاہی کی جائیگی، اور نہ تمہارے کھاتے میں کسی برائی کا اضافہ کیا جائیگا، پس تم ہر لحاظ سے مطمئن رہو
۲۷۳۔۔  اس سے مراد وہ مجاہد اور دین کے طلبہ اور علماء ہیں جنہوں نے اپنے آپ کو جہاد فی سبیل اللہ اور علم دین کے سیکھنے اور سکھانے کے لئے وقف کر رکھا ہوتا ہے اور ان کا سارا وقت اسی میں لگتا ہے اگر وہ دنیا کمانے اور مال جوڑنے اور جمع کرنے کے لئے لگ جائیں، تو پھر تحفظ دین کی یہ عمومی مصلحت ضائع ہو جائے، اس لئے ان کی ضروریات زندگی کی فراہمی اور تکمیل پوری امت کا اجتماعی فریضہ ہے اور ایسے ہی لوگ ان صدقات کے اولین مستحق ہیں۔ 
      ۲۔ اور جب اللہ اس کو جانتا اور پوری طرح جانتا ہے تو پھر تم لوگوں کو کسی چیز کی کیا پرواہ؟ وہ تم کو تمہارے دیئے بخشے، اور تمہارے صدقات و خیرات اور انفاق و عطیات کا پورا پورا صلہ و بدلہ دیگا۔ اور تمہارا سب کچھ کیا کرایا اس کے یہاں بہرحال محفوظ ہے بلکہ انسان تو اپنے کئے کرائے کو بھول سکتے ہیں، اور بھول جاتے ہیں مگر اس نے ان کے سب کئے کرائے کو محفوظ کر رکھا ہے۔ جیسا کہ دوسرے مقام پر ارشاد فرمایا گیا اور صاف و صریح طور پر ارشاد فرمایا گیا اَحْصَاہُ اللّہُ وَنَسُوْہُ الایۃ (المجادلۃ۔۶) یعنی اللہ نے ان کے سب کئے کرائے کو محفوظ کر رکھا ہے، مگر یہ اس کو بھول گئے ہیں، پس تم لوگ جتنا ہو سکے اس کی رضا و خوشنودی کے لئے خرچ کرو۔ اور کرتے ہی جاؤ۔ کہ اپنی آخرت کے لئے کمائی کرتے اور جمع کرنے و جوڑنے کا موقع یہی دنیاوی زندگی، اور اس کی یہ فرصت محدود ہے اور بس، اس کے بعد اس کے لئے کوئی موقع نہیں ہو گا۔ البتہ اس بات کا خیال رہے کہ جو کچھ تم لوگ اللہ کی راہ میں اور اس کی رضا کے لئے خرچ کرو، وہ پورے صدق و اخلاص کے ساتھ ہو کہ وہ علیم بذاتِ الصُّدور دلوں کی نتیوں اور ارادوں کو بھی جانتا ہے، اور پوری طرح جانتا ہے اس سے کسی کی کوئی بھی حالت اور کیفیت مخفی نہیں رہ سکتی، اور دوسری بات اس ضمن میں یہ بھی یاد رکھنے کی ہے کہ اس کی راہ میں جس مال سے خرچ کیا جائے وہ حلال کا ہو۔ کہ اس کے یہاں وہی صدقہ و خیرات شرف قبولیت پا سکتا ہے، جو حلال مال سے ہو، حرام مال اس کے یہاں شرف قبولیت نہیں پا سکتا۔ وباللّٰہ التوفیق لما یحب و یرید وعلی ما یحب و یرید، بِکُلِّ حالٍ مِّنْ الاحوال، وفی کلِ مَوْطِنٍ مِّنْ المواطنِ فی الحیاۃ۔
۲۷۵۔۔ سو جس طرح شیطان یعنی جن چمٹ کر کسی کو مخبوط الحواس کر دیتا ہے۔ اسی طرح کا حال سود خور کا ہو جاتا ہے، مال کی محبت اور اس کے بڑھائے جانے کی فکر اور ہوس جب اس پر غالب آ جاتی ہے تو وہ اس کے لئے مارا مارا پھرتا ہے زمخشری کہتے ہیں کہ یہ عربوں کے مزعومات اور ان کے خیالات میں سے ہے کہ شیطان انسان کو چمٹ کر اس کو اس طرح مخبوط الحواس کر دیتا ہے سو مرابی یعنی سود خور شخص دنیا میں ایسے ہی ہوتا ہے اور وہ ہمیشہ اسی خبط میں مبتلا رہتا ہے، یہاں تک کہ وہ رحم و ترس کے انسانی جذبات سے عاری اور محروم ہو جاتا ہے اور ایک بے رحم اور خونخوار درندہ بن کر رہ جاتا ہے اور وہ اپنے حقیقی نفع و نقصان کے فہم و ادراک سے بھی عاری اور محروم ہو جاتا ہے اور اس کے اس خبط اور پاگل پنے کا پورا اور عملی ظہور اگرچہ آخرت میں ہو گا کہ وہاں پر سود خور انسان پاگل اور دیوانے شخص کی طرح گرتا پڑتا اٹھے گا، جس سے ظاہر ہو گا کہ یہ مرابی اور سود خور شخص ہے، جیسا کہ طبرابی وغیرہ میں حضرت عوف بن مالک سے مرفوعاً روایت ہے (المراغی وغیرہ) لیکن مرابی یعنی سود خور شخص کا حال دنیا میں یہی ہوتا ہے کہ وہ ہر وقت اور ہر حال میں پیسے جمع کرنے اور جوڑنے ہی کی دھن میں لگا رہتا ہے، مگر اس کی اس باطنی کیفیت کا کامل ظہور قیامت کے روز ہی ہو گا، اور یہ اس لئے کہ آخرت کا وہ جہاں دراصل کشف حقائق اور ظہور نتائج کا جہاں ہو گا جس میں ہر عمل خواہ وہ نیک ہو یا بد، اپنی اصل اور حقیقی شکل میں نظر آئے گا جس کے دیکھتے ہی یہ حقیقت واضح ہو جائے گی کہ ایسے شخص کا دنیا میں حال کیا اور کیسا تھا۔ اسی لئے مرابی یعنی سود خور شخص حرص مال اور اپنی ہوس زر کی بناء پر دنیا میں جس مخبوط الحواسی میں مبتلا تھا وہ اس روز سب کے سامنے واضح ہو جائے گی۔ والعیاذُ باللہ العظیم  
      ۲۔ حالانکہ بیع و شراء یعنی سوداگری میں محنت بھی ہوتی ہے، طرفین کی رضامندی بھی اور نفع و نقصان دونوں کا احتمال بھی، اور مال مقابلے میں مال کے بھی جبکہ سود میں ان میں سے کوئی بات بھی نہیں ہوتی کہ اس میں سود خور سود کی شکل میں دوسرے سے جو پیسہ لیتا ہے وہ صرف نفع کے عوض میں ہوتا ہے نہ کہ کسی مال کے عوض میں اور مقروض و مدین شخص سود کی جو رقم اداء کرتا ہے وہ خوشی کے ساتھ نہیں بلکہ مجبوری سے ادا کرتا ہے۔ اور اس میں سود خور کا فائدہ بہرحال مقرر اور محفوظ ہوتا ہے بوجھ سارے کا سارا مقروض و مدین شخص پر ہوتا ہے، مگر اس سب کے باوجود سود خوروں کا کہنا ہے کہ سوداگری بھی سود کی طرح ہے اور اس طرح ایسے لوگ حلال و مباح چیز کو حرام صریح پر قیاس کر کے دوہرے جرم کا ارتکاب کرتے ہیں۔ والعیاذ باللہ۔  
      ۳۔ اور یہ اس لئے کہ سود خوروں نے حرام صریح کو حلال سمجھا جو کہ کفر ہے اور کفر کی سزا یہی ہے یعنی خلود فی النار، یعنی ہمیشہ ہمیشہ کے لئے دوزخ میں رہنا، والعیاذباللہ العظیم۔
۲۷۸۔۔ سو اس سے واضح فرما دیا گیا کہ سود خوری تقاضائے ایمان کے منافی ہے اس لئے ارشاد فرمایا گیا کہ تم لوگ سود کو چھوڑ دو اگر واقعی تم ایماندار ہو، کہ تمہارے ایمان و یقین کا تقاضا یہی ہے
۲۷۹۔۔ اس قادر مطلق کی طرف سے جنگ کے اس صاف و صریح اعلان کے باوجود سود کا یہ حرام کاروبار آج کے مسلم معاشرے میں نہ صرف یہ کہ موجود ہے بلکہ عروج پر ہے۔ اور کتنے ہی لوگ ایسے ہیں جو اپنے اسلام اور ایمان کے بلند بانگ دعووں کے باوجود سود کھا رہے ہیں اور علیٰ الاعلان سودی کاروبار چلا رہے ہیں، اور اس کی تائید و حمایت کے لئے کمربستہ ہیں، والعیاذ باللہ العظیم
۲۸۱۔۔ اور وہاں پہنچ کر تم لوگوں نے اپنے زندگی بھر کے کئے کرائے کا حساب دینا اور اس کا پھل پانا ہے۔ جس کے بعد نیک بخت اور سعادت مند لوگ ابدی سعادت و سرخروئی اور ہمیشہ کی بادشاہی سے سرفراز و سرشار ہونگے۔ جَعَلَنَا اللّٰہ مِنْہُمْ۔ اور شقی اور بدبخت لوگوں کو ہمیشہ کے عذاب میں مبتلا ہونا ہو گا۔ والعیاذُ باللہ العظیم، سو اس یوم عظیم اور اس کے تقاضوں کو ہمیشہ اور ہر حال میں پیش نظر رکھنے کی ضرورت ہے۔ وباللہ التوفیق لما یحب و یرید، وعلیٰ صاحب و یرید، بکل حال من الاحوال ۔ 
      ۲۔ بلکہ ہر کسی کو اس کے کئے کرائے کا پورا پورا صلہ و بدلہ ملے گا۔ نہ کسی کی کوئی نیکی کم کی جائیگی، اور نہ کسی کے اعمال نامے میں کسی برائی کا اضافہ کیا جائے گا۔ کہ اس روز کمال عدل و انصاف کا ظہور ہو گا۔ یہاں پر وارد لفظِ تُوَفّیٰ سے اس حقیقت کا بھی اظہار ہوتا ہے کہ اعمال کا کچھ نہ کچھ بدلہ اگرچہ انسان کو اس دنیا میں بھی ملتا ہے لیکن پورا بدلہ آخرت ہی میں ملے گا ایک تو اس لئے کہ دنیا اپنی اصل اور طبیعت کے اعتبار سے دارُ الجزاء نہیں دارالعمل ہے۔ اور دوسرے اس لئے کہ دنیا کے اس ظرفِ محدود میں اس کی گنجائش ہی نہیں کہ اس میں انسان کو اس کے اعمال کا پورا بدلہ مل سکے اس لئے اعمال کا پورا بدلہ انسان کو آخرت کے اس جہان غیب ہی میں مل سکے گا جو کہ اس دنیا کے بعد آئے گا کہ وہی دار الجزاء ہے۔ اور جس کی وسعتوں کا کوئی کنارہ نہیں پس ہمیشہ اسی کے تقاضوں کو پیش نظر رکھنے، اور اس کے لئے عمل کرنے کی ضرورت ہے، وباللہ التوفیق لما یحب و یرید۔
۲۸۲۔۔ تاکہ وہ سندر ہے اور بوقت ضرورت کام آئے۔ اور باہمی اختلاف و نزاع کی صورت میں تم لوگ اس کی طرف رجوع کر سکو۔ اور کسی کی حق تلفی نہ ہو، اور معاملات بسہولت طے ہو سکیں، 
       ۲۔ کہ شکرِ نعمت کا تقاضا یہی ہے، سو جب اللہ نے اس کو کتابت کی اس اہلیت اور صلاحیت سے نوازا ہے تو اس کے شکر میں اور حق نعمت کی ادائیگی کے تقاضے کے طور پر اس کو لکھنے سے انکار نہیں کرنا چاہیئے۔ بلکہ بوقت ضرورت دوسروں کے کام آنا چاہئے۔ اور حسب ضرورت ان کے لئے وثیقے کو لکھنا چاہئے۔ 
      ۳۔  تاکہ نہ کسی کا حق مارا جائے اور نہ کسی کے ساتھ کسی طرح کی زیادتی ہو۔ اور اس طرح عدل و انصاف کے تقاضے پورے ہوں، اور ہر کسی کا حق پورے طور پر محفوظ رہے، 
      ۴۔  یعنی وہ دونوں گواہ مسلمان ہوں۔ پس غیر مسلم کو مسلمانوں پر گواہ بنانا درست نہیں۔ کیونکہ کافروں غیر مسلم کو مسلمان پر فضیلت اور فوقیت نہیں دی جا سکتی جیسا کہ دوسرے مقام پر اس بات کی اس طرح تصریح فرمائی گئی ہے وَلَنْ یَّجْعَلَ اللّٰہ لِلْکٰفِرِیْنَ عَلَی الْمُؤْمِنِیْنَ سَبِیْلاً اور جس طرح رِجَالِکُمْ کی تصریح سے واضح ہو جاتا ہے کہ وہ دونوں گواہ مسلمان ہونے چاہیں اسی طرح گواہوں کے بارے میں یہ بھی ضروری ہے کہ وہ عادل ہوں۔ جیسا کہ دوسرے مقام پر اس کی اس طرح تصریح فرمائی گئی ہے وَاَشْہِدُوْا ذَوَیْ عَدْلٍ مِنْکُمْ الایٰۃ (الطلاق۔۲) یعنی تم لوگ اپنے میں سے دو عدل والوں کو گواہ بنا لیا کرو۔ سو اسلام کے اندر گواہی کی بڑی اہمیت ہے، اور یہ اس لئے کہ معاملات کے فیصلوں کا مدار و انحصار گواہی ہی پر ہوتا ہے۔ گواہ اگر صحیح اور سچے ہونگے تو فیصلہ صحیح ہو گا ورنہ نہیں۔ اسی لئے کہا جاتا ہے الشُّہُوْدُ ہُمُ القضاۃ کہ گواہ دراصل قاضی ہوتے ہیں، اور صحیح گواہ وہی ہو سکتے ہیں جو ایمان و اسلام کی دولت سے بھی سرشار و سرفراز ہوں اور عدل و انصاف کی صفت بھی اپنے اندر رکھتے ہوں، اور یوں بھی شہادت حق امت مسلمہ کا امتیازی فریضہ ہے، وباللہ التوفیق لما یحب و یرید، وعلیٰ ما یحب و یرید  
        ۵۔  کیونکہ گواہی کے تحمل اور اس کی ادائیگی پر دوسروں کے حقوق کا مدار و انحصار ہوتا ہے۔ اور حکم و قضاء کا مدار بھی گواہی ہی پر ہوتا ہے؟ پس گواہوں کو گواہی کی تحمل اور اس کی ادائیگی سے انکار نہیں کرنا چاہیے تاکہ دوسرے کے حقوق کا ضیاع نہ ہو۔ اور ہر ایک کو اس کا حق ملے۔ 
      ۶۔ کہ اس تحریر کی بناء پر فریقین میں سے ہر ایک کا حق اس کی مدت اور ان سے متعلق دوسری ضروری چیزیں محفوظ اور منضبط ہوتی ہیں، اور اختلاف و نزاع کی صورت میں ان کی طرف رجوع کیا جا سکتا ہے۔ سو تحریر معاملات رفع نزاع، فصل خصومات، اور تصفیہ کے سلسلہ میں خاص اہمیت رکھتی ہے اس لئے اس کا ہمیشہ اور ہر طرح سے پاس و لحاظ کیا جائے، وباللہ التوفیق لما یحب و یرید وعلی ما یحب و یرید، بکل حالٍ من الاحوال، وفی کل مواطن من المواطن فی الحیاۃ۔  
      ۷۔ نہ لین دین کی اصل مقدار میں اور نہ ہی اس کی مدت وغیرہ میں سے کسی چیز کے بارے میں کہ ہر چیز ضبط و تحریر میں موجود و مذکور ہو گی۔ اس لئے ایسے ہر معاملے کو باہم لکھ لیا کرو۔ کہ اسی میں سب بھلا اور بہتری ہے۔  
      ۸۔ سو اس طرح کے نقدا نقدی کے کسی سودے میں معاملے کو ضبط تحریر میں لانا ضروری نہیں ہوتا۔ کہ اس طرح کے دست بدست سودے میں کسی نزاع و اختلاف کا کچھ زیادہ امکان نہیں ہوتا۔ تاہم اس کو بھی اگر لکھ لیا جائے تو بہتر ہے۔ جس طرح کہ آج کل کیش میمو وغیرہ لکھنے کا رواج ہے۔ سو اس سے اندازہ کیا جا سکتا ہے کہ دین حنیف نے دنیا کو معاشرتی اصلاح سے متعلق کس قدر اہم اور باریک ہدایات و تعلیمات سے نوازا ہے، اور پندرہ صدیاں قبل اس دور تاریکی میں جبکہ اس طرح کی تعلیمات کا کہیں کوئی نام و نشان بھی نہیں تھا اور وہ بھی ایسے عظیم الشان اور جامع انداز میں، کہ ان کی کوئی نظیر و مثال دنیا آج تک پیش نہیں کر سکی، اور قیامت تک کبھی کر بھی نہیں سکے گی۔ والحمد للہ جل وعلا بکل حال من الاحوال، وفی کل مواطن من المواطن فی الحیاۃ۔  
      ۹۔  تاکہ کسی وقتی نزاع کا فیصلہ انہی شہود اور گواہوں کے ذریعے کر دیا جائے۔ کیونکہ اس طرح کے دست بدست اور نقدا نقدی کے سودوں میں بھی کبھی نہ کبھی کوئی نہ کوئی نزاع پیدا ہو جاتا ہے۔ البتہ چونکہ یہ وقتی نوعیت کا لین دین ہوتا ہے نہ کہ لمبے عرصے کے لئے اس لئے اس میں تحریر ضروری نہیں۔ لیکن بہتر بہرحال ہے، اور اس کے کئی مفید اور سودمند پہلو ہیں،
۲۸۳۔۔  سو اس میں حالتِ عذر کا ذکر و بیان فرمایا گیا ہے کہ اگر آدمی کسی سفر میں ہو اور وہاں پر اس کو کوئی لکھنے والا نہ مل سکے یا وثیقہ لکھنے کے لئے کاغذ موجود نہ ہو تو ایسی صورت میں کوئی چیز اس قرض دینے والے شخص کے پاس بطور رہن رکھ دی جائے۔ تاکہ یہ اس کے لئے اطمینان اور وثوق کا ذریعہ ہو۔ سو رہن صرف اپنے حق کی واپسی کے لئے وثیقہ اعتماد کے طور پر ہوتا ہے اور بس قرض مل جانے پر اس کو واپس کر دیا جاتا ہے اس سے کسی طرح کا نفع اٹھانا مرتہن کے لئے جائز نہیں۔ جیسا کہ عام طور پر لوگ رہن رکھی ہوئی زمین وغیرہ سے اس دوران طرح طرح سے نفع اٹھاتے رہتے ہیں۔ سو ایسا کرنا ممنوع اور حرام ہے، دین حنیف نے اس بارے قاعدہ کلیہ کے طور پر یہ اصولی اور بنیادی تعلیم دی ہے کہ کُلُّ قَرْضٍ جَرَّ نَفْعًا فَہُوَحَرَامٌ یعنی جس قرضے کے ذریعے کوئی نفع کمایا جائے وہ حرام ہے۔ کیونکہ یہ دراصل سود ہی کی شکل ہے اور اسی کے ضمن و ذیل میں آتا ہے۔ والعیاذ باللہ العظیم، اللہ تعالیٰ زیغ و ضلال کی ہر قسم سے ہمیشہ محفوظ رکھے، اور ہمیشہ اور ہر حال میں اپنی رضا کی راہوں پر چلنا نصیب فرمائے، آمین ثم آمین
۲۸۴۔۔ کہ اس سب کا خالق و مالک بھی وہی ہے اور اس میں حاکم و متصرف بھی وہی وحدہٗ لاشریک ہے۔ پس اس کی اس حکومت و ملکیت میں کسی بھی اور ہستی کو اس کا شریک و سہیم اور ساجھی و حصہ دار ماننا شرک ہو گا۔ جو کہ ظلم عظیم ہے۔ والعیاذ باللہ العظیم۔ پس غلط کہتے اور شرکیہ بات کا ارتکاب کرتے ہیں وہ لوگ جنہوں نے اللہ تعالیٰ کی اس زمین میں دوسری طرح طرح کی خود ساختہ اور من گھڑت سرکاریں بنا رکھی ہیں اور ان کے لئے انہوں نے طرح طرح کے فرضی اور بناوٹی نام گھڑ رکھے ہیں، اور ان کے لئے انہوں نے مختلف علاقے اور خطے از خود اور اپنے طور پر نامزد اور الاٹ کر رکھے ہیں، کہ یہ فلاں کی نگری، یہ فلاں کی بستی اور فلاں کا ایریا و علاقہ ہے، وغیرہ وغیرہ حالانکہ قرآن حکیم جا بجا اس حقیقت کی تصریح کرتا ہے کہ زمین و آسمان کی یہ ساری کی ساری کائنات اللہ وحدہٗ لاشریک ہی کی ہے اور اس میں حکومت اور سرکار بھی اسی کی ہے اس میں اور کوئی بھی اس کا شریک نہ ہے، نہ ہو سکتا ہے۔ سبحانہ و تعالیٰ۔  
      ۲۔ کہ وہی وحدہٗ لاشریک جانتا ہے کہ کسی کا جرم و قصور کس درجے اور کس نوعیت کا ہے۔ اور کس کا جرم و قصور قابل معافی ہے اور کس کا ناقابل معافی سو وہ ہر ایک کے ساتھ اسی کے مطابق معاملہ فرمائے گا جو کہ تقاضا ہے اس کے عدل و انصاف کا، سبحانہ و تعالیٰ
۲۸۵۔۔ سو یہ طریقہ ہے سچے اور مخلص مسلمانوں کا، یعنی حق بات کو سننا اور ماننا اور سچے دل سے اپنے خالق و مالک کے حضور سر تسلیم خم ہو جانا، اور جو کوتاہیاں بشری تقاضوں کی بناء پر ان سے سرزد ہو گئی ہوں ان کی بخشش مانگنا، اور اپنے رب کے حضور حاضری اور اس کے تقاضوں کو ہمیشہ اپنے پیش نظر رکھنا۔ اور یہی سعادت دارین سے سرفرازی کی وہ راہ ہے جو تقاضا ہے عقل سلیم اور فطرت مستقیم کا، یہی اس کی شان بندگی کے لائق ہے اور یہی حق ہے اس پر اس کے خالق و مالک جل شانہ کا، سبحانہ و تعالیٰ
۲۸۶۔۔ سو نیکی کا صلہ و بدلہ خود کرنے والے ہی کو ملے گا۔ اور برائی کا وبال بھی خود اسی پر پڑے گا۔ اور یہی تقاضا ہے عدل و انصاف اور عقل و نقل دونوں کا، پس ہر کوئی اپنے بارے میں خود دیکھ اور سوچ لے کہ وہ اپنے لئے کیا کرتا، اور کیا کچھ جوڑتا اور جمع کرتا ہے کہ اچھا یا برا جو بھی کچھ وہ کرتا ہے، وہ خود اس کے اپنے ہی لئے اور اس کا نفع و نقصان خود اس کی اپنی ہی ذات کے لئے ہے پس وہ اپنے نفع و نقصان کے لئے خود ہی دیکھ لے، وباللہ التوفیق لما یحب و یرید 
      ۲۔  یعنی وہ سخت احکام جو پہلی امتوں پر فرض تھے جیسے بنی اسرائیل پر اپنے مال کا چوتھا حصہ بطور زکوٰۃ ادا کرنا فرض تھا۔ اور ان کے کپڑے کو جب نجاست لگ جاتی تھی تو اس کو کاٹ دینا پڑتا تھا وغیرہ (المعارف اور المرغی وغیرہ) اور اس عظیم الشان دعا کی تعلیم و تذکیر میں دراصل یہ بشارت ہے کہ اس امت پر اس طرح کے سخت احکام نہیں عائد کئے جائیں گے، جس طرح پہلی امتوں پر عائد کئے گئے تھے، جیسا کہ دوسرے مقام پر اس کی اس طرح تصریح فرما دی گئی ہے وَمَا جَعَلَ عَلَیْکُمْ فِی الدِّیْنِ مِنْ حَرَجِ الایٰۃ (الحج۔۷٨) یعنی اس نے تم لوگوں پر دین کے بارے میں کوئی تنگی نہیں رکھی ہے۔ بلکہ اس نے اپنے بندوں کو ایسے سہل اور میسور احکام سے نوازا ہے جو عقل سلیم اور فطرت مستقیم کے تقاضوں کے عین مطابق اور دارین کی سعادت و سرخروئی سے سرفرازی کا ذریعہ و وسیلہ ہیں۔ اور حدیث میں ارشاد فرمایا گیا اَلدِّیْنُ یُسْرٌ یعنی یہ دین بڑا آسان ہے، اس سے اعراض و رُوگردانی دارین کی ہلاکت و تباہی کا باعث ہے۔ والعیاذ باللہ العظیم  
      ۳۔ سو کافروں کے مقابلے میں حجت و برہان کے اعتبار سے بھی ہمارا ہمیشہ غلبہ رہے کہ اصل غلبہ یہی ہے جو دل و دماغ اور قلب و ضمیر کو اپیل کرتا ہے اور ان کو حق کے آگے جھکنے اور سجدہ ریز ہونے پر مجبور کرتا ہے، اور جہاد و قتال کے موقع پر بھی ہمیں ان کے مقابلے میں غلبہ عطاء ہو تاکہ غلبہ ہمیشہ حق ہی کا ہو۔ اور کافر و منکر حق کے مقابلے میں سرنگوں اور زبردست ہو کر رہیں۔ سو یہ دعاء ایک عظیم الشان دعا ہے جو حضرت حق جَلَّ مَجْدَہ، نے اپنے خاص فضل و کرم سے اپنے بندوں کو تعلیم و تلقین فرمائی ہے۔ چنانچہ مسند امام احمد میں حضرت ابوذر رضی اللہ سے مروی ہے کہ آنحضرت صلی اللہ علیہ و سلم نے ارشاد فرمایا کہ مجھے سورہ بقرہ کے خواتیم یعنی اس کی یہ آخری آیتیں۔ عرش کے نیچے کے ایک خزانے سے عطاء فرمائی گئی ہیں، جو مجھ سے پہلے کسی نبی کو نہیں دی گئیں، (مسند امام احمد ج ۵ ص ۱٠) اور صحیح بخاری وغیرہ میں حضرت ابن مسعود سے مروی ہے کہ آنحضرت صلی اللہ علیہ و سلم نے فرمایا کہ جس نے سورہ بقرہ کی آخری دو آیتیں رات کو پڑھ لیں تو وہ اس کو کافی ہو گئیں (صحیح بخاری کتاب فضائل القرآن باب فضل سورۃ البقرہ) اور حضرات علماء کرام اس کی شرح میں لکھتے ہیں کہ اس کا مطلب یہ ہے یہ دو آیتیں اس شخص کو کافی ہو گئیں ہر شر سے یا یہ کہ یہ اس کو کافی ہو گئیں، اس رات کے قیام اور اس کے اجر و ثواب سے۔ سو اس دعا میں تین چیزوں کی دعا و درخواست کی تعلیم و تلقین فرمائی گئی ہے یعنی عفو و درگزر، اور مغفرت و پردہ پوشی، اور رحمت و عنایت سے سرفرازی سو بندہ اپنے رب کے حضور عرض کرتا ہے کہ رب کریم میری کوتاہیوں اور تقصیرات کو معاف فرما دے، میرے گناہوں کو ڈھانک دے، اور مجھے اپنی رحمت و عنایت سے نوازے دے۔ سو بندے کا سارا اعتماد انہی تین چیزوں پر ہونا چاہئے۔ وباللہ التوفی لما یحب و یرید۔ وعلی ما یحب و یرید۔ وہو الہادی الی سواء السبیل
      

 (سورۃ آل عمران ۔ سورہ نمبر ۳ ۔ تعداد آیات ۲۰۰)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔
ترجمہ

۱.۔۔ اللہ وہ (ہستی) ہے جس کے سوا کوئی معبود نہیں، جو خود زندہ (سب کو) تھامنے والا ہے، اسی نے (جو اس عظمت و شان کا مالک ہے)
۲.۔۔ اتاری آپ پر یہ کتاب حق کے ساتھ، جو تصدیق کرنے والی ہے ان سب کتابوں کی جو اس سے پہلے آ چکی ہیں، اور اسی نے اتارا تورات کو بھی اور انجیل کو بھی،
۳.۔۔ اس سے پہلے، لوگوں کی ہدایت (و راہنمائی) کیلئے، اور اسی نے اتارا (حق و باطل کے درمیان) فرق کر دینے والی چیز کو، بے شک جن لوگوں نے انکار کیا اللہ کی آیتوں (عظیم الشان نعمت) کا، ان کے لئے بڑا سخت عذاب ہے، اور اللہ بڑا ہی زبردست، (اور) انتقام لینے والا ہے،
۴.	۔۔ بے شک اللہ پر کوئی چیز چھپی نہیں، نہ زمین (کی پستیوں) میں، اور نہ آسمان (کی بلندیوں) میں، 
۵.	۔۔ وہ (وحدہٗ لاشریک) وہی ہے جو تمہاری صورت گری فرماتا ہے تمہاری ماؤں کے رحموں اندر جیسے چاہتا ہے، کوئی معبود نہیں سوائے اس (وحدہٗ لاشریک) کے، جو بڑا ہی زبردست، نہایت ہی حکمت والا ہے،
۶.	۔۔ وہ ہی ہے جس نے آپ پر یہ (عظیم الشان) کتاب اتاری، جس کی کچھ آیتیں محکم ہیں،  جو کہ اس کتاب کی اصل بنیاد ہیں، جب کہ اس کی کچھ دوسری آیتیں متشابہ ہیں، سو جن لوگوں کے دلوں میں کجی (اور ٹیڑھ) ہے، وہ اس کی انہی آیتوں کے پیچھے پڑتے ہیں، جو کہ متشابہ ہیں، فتنہ (و فساد) کی تلاش میں، اور ان (سے اپنی مرضی) کا مطلب نکالنے کے لئے حالانکہ ان کا (حقیقی) مطلب کوئی نہیں جانتا سوائے اللہ (وحدہٗ لاشریک) کے، اور جو لوگ علم میں پختہ کار ہیں، وہ کہتے ہیں کہ ہمارا ان پر (اللہ کی مراد کے مطابق) ایمان ہے، یہ سب ہمارے رب کی طرف سے ہیں، اور (حقیقت یہ ہے کہ) سبق وہی لوگ لیتے ہیں جو عقل سلیم رکھتے ہیں،
۷.	۔۔ (اور وہ دعا کرتے ہیں کہ) اے ہمارے رب، پھیر نہ دینا ہمارے دلوں کو (راہ حق و صواب سے) اس کے بعد کہ تو (اپنے کرم سے) ہمیں نواز چکا ہے (حق و) ہدایت (کی دولت) سے اور عطا فرما دے ہمیں اپنی طرف سے رحمت بے شک تو (اے ہمارے مالک !) بڑا ہی بخشنے والا (سب کچھ عطا کرنے والا) ہے، 
۸.	۔۔ اے ہمارے رب بے شک تو جمع کرنے والا ہے سب لوگوں کو ایک ایسے (ہولناک اور) عظیم الشان دن میں، جس میں کوئی شک نہیں، بے شک اللہ خلاف نہیں فرماتا اپنے وعدہ کے،
۹.	۔۔ بے شک جو لوگ اڑے ہوئے ہیں اپنے کفرو (باطل) پر، ان کو اللہ کے مقابلے میں نہ تو ان کے مال کچھ کام آ سکیں گے، اور نہ ہی ان کی اولا دیں، اور یہی لوگ ہیں جو ایندھن ہوں گے (دوزخ کی) اس ہولناک آگ کا، 
۱۰.	۔۔ (یہ لوگ اپنے حال و مال کے اعتبار سے ویسے ہی ہیں) جیسا کہ فرعون والے اور وہ لوگ تھے جو کہ ان سے بھی پہلے گزر چکے ہیں، کہ انہوں نے بھی ہمیں جھٹلایا ہماری آیتوں کو، جس کے نتیجے میں اللہ نے (آخرکار) ان کو پکڑا، ان کے گناہوں کے سبب اور اللہ کا عذاب بڑا ہی سخت ہے،
۱۱.	۔۔ کہہ دو ان لوگوں سے جو اڑے ہوئے ہیں اپنے کفر (و باطل) پر کہ عنقریب ہی تم کو (اس دنیا میں بھی) مغلوب ہونا ہے، اور (پھر قیامت کے روز) تم کو ہانک کر لے جایا جائے گا، جہنم کے (ہولناک گڑھے) کی طرف، اور بڑا ہی برا ٹھکانا ہے ۔
۱۲.	۔۔ وہ بے شک تمہارے لئے (حق و باطل کی پہچان کے لئے) بڑی نشانی تھی ان دو گروہوں (کی مڈ بھیڑ) میں، جن کا (بدر کے مقام پر) باہم مقابلہ ہوا جن میں سے ایک گروہ تو اللہ کی راہ میں (اور اس کی رضا کے لئے) لڑ رہا تھا، اور دوسرا گروہ جو کہ کافروں کا تھا، وہ (عین معرکہ کے وقت) مسلمانوں کو اپنے سے دوگنا دیکھ رہا تھا آنکھوں کے اعتبار سے اور اللہ تائید فرماتا اپنی مدد سے (اپنی قدرت کاملہ اور حکمت بالغہ کی بناء پر) جس کو چاہتا ہے، بے شک اس میں بڑا سامان عبرت ہے چشم بینا رکھنے والوں کے لئے ۔
۱۳.	۔۔ خوشنما بنا دیا گیا لوگوں کے لئے مرغوبات نفس کی محبت کو، جیسے عورتیں، بیٹے، سونے چاندی کے جمع کردہ ڈھیر، نشان کئے ہوئے (عمدہ) گھوڑے، مویشی اور کھیتی (مگر یہ سب کچھ تو دنیا کی (چند روزہ) زندگی کا سامان ہے، (اور بس) جب کہ (اصل اور) عمدہ ٹھکانا اللہ ہی کے پاس ہے،
۱۴.	۔۔ کہو کیا میں تم لوگوں کو ایسی چیز (نہ) بتا دوں جو ان سے کہیں بڑھ کر بہتر ہے ؟ (وہ یہ کہ) جن لوگوں نے تقویٰ (و پرہیزگاری) کی زندگی گزاری ہو گی، ان کے لئے ان کے رب کے یہاں ایسی عظیم الشان جنتیں ہوں گی، جن کے نیچے سے بہہ رہی ہوں گی طرح طرح کی عظیم الشان (اور بے مثل) نہریں، جہاں ان کو ہمیشہ رہنا نصیب ہو گا، اور وہاں ان کے لئے ایسی بیویاں بھی ہوں گی جن کو پاک کر دیا گیا ہو گا (ہر طرح کے عیوب و نقائص سے)، اور (ان سب سے بڑھ کر یہ کہ ان کے لئے) اللہ کی طرف سے خوشنودی (کی عظیم الشان نعمت) بھی ہو گی، اور اللہ خوب دیکھنے والا ہے اپنے بندوں کو،
۱۵.	۔۔ (یہ خوش نصیب لوگ وہ ہیں) جو کہتے ہیں کہ اے ہمارے رب! ہم (صدق دل سے) ایمان لائے، پس تو بخش دے ہمارے گناہوں کو، اور بچا دے ہمیں دوزخ کے عذاب سے، 
۱۶.	۔۔ جو صبر کرنے والے، راستباز، فرمانبرداری کرنے والے، (راہ حق میں) خرچ کرنے والے، اور اپنی بخشش کی دعائیں مانگنے والے ہیں، راتوں کے پچھلے حصوں میں، 
۱۷.	۔۔ گواہی دی اللہ نے خود اس بات کی کہ کوئی عبادت کے لائق نہیں، سوائے اس (وحدہٗ لاشریک) کے، اور اس کے فرشتوں نے بھی (یہی گواہی دی) اور اہل علم نے بھی، وہی قائم رکھنے والا ہے (عدل و) انصاف کو، کوئی بھی بندگی کے لائق نہیں سوائے اس (وحدہٗ لاشریک) کے، جو بڑا ہی زبردست، نہایت ہی حکمت والا ہے،
۱۸.	۔۔ بے شک دین (حق) اللہ کے نزدیک صرف اسلام ہی ہے،  اور جن لوگوں کو کتاب دی گئی انہوں نے اختلاف نہیں کیا مگر اس کے بعد کہ ان کے پاس (حق اور حقیقت کے بارے میں صحیح) علم پہنچ گیا، محض آپس کی ضد (اور حسد) کی بنا پر، اور جو کوئی کفر کرے گا اللہ کی آیتوں کے ساتھ تو (وہ یقیناً اپنا ہی نقصان کرے گا کہ) بے شک اللہ بڑا ہی جلد حساب لینے والا ہے،
۱۹.	۔۔ پس اگر یہ لوگ (پھر بھی) آپ سے جھگڑا (اور حجت بازی) ہی کریں، تو (ان سے صاف) کہہ دو کہ (تم لوگ مانو یا نہ مانو) میں نے تو بہرحال حوالے کر دیا اپنی ذات کو اللہ کے، اور ان سب نے بھی جو میری پیروی کرتے ہیں، نیز پوچھو ان لوگوں سے جن کو کتاب دی گئی ہے اور اگر وہ منہ موڑے ہی رہے، تو (آپ پر اس کی کوئی ذمہ داری نہیں کیونکہ) آپ کے ذمے تو صرف پہنچا دینا ہے (پیغام حق کو) اور بس  اور اللہ خوب دیکھنے والا ہے اپنے بندوں کو
۲۰.	۔۔ بے شک جو لوگ انکار کرتے ہیں اللہ کی آیتوں کا اور وہ قتل کرتے ہیں اس کے پیغمبروں کو بغیر کسی حق کے،  اور وہ قتل کرتے ہیں ان لوگوں کو جو (دنیا کو) تعلیم دیتے ہیں (حق و) انصاف کی، تو ان کو خوشخبری سنا دو ایک بڑے دردناک عذاب کی۔
۲۱.	۔۔، یہ وہ لوگ ہیں جن کے اکارت چلے گئے سب عمل، دنیا میں بھی، اور آخرت میں بھی، اور ان کے لئے کوئی مددگار نہیں ہو گا۔
۲۲	۔۔ کیا تم نے ان لوگوں (کے تعجب انگیز حال) کی طرف نہیں دیکھا؟ جن کو دیا گیا ایک حصہ کتاب (خداوندی) کا، (ان کا حال یہ کہ جب) ان کو بلایا جاتا ہے اللہ کی کتاب کی طرف، تاکہ وہ فیصلہ فرمائے ان کے درمیان، تو پھر جاتا ہے ان میں سے ایک گروہ (کلام حق سے پوری ڈھٹائی کے ساتھ) بے رخی برتتے ہوئے، 
۲۳.	۔۔ یہ اس وجہ سے کہ ان لوگوں کا کہنا ہے کہ ہمیں دوزخ کی آگ چھوئے گی بھی نہیں، مگر گنتی کے کچھ دن، اور دھوکے میں ڈال رکھا ہے ان کو ان کے دین کے بارے میں، ان کی ان (خود ساختہ) باتوں نے جن کو یہ لوگ خود (گھڑ) گھڑ کر بناتے ہیں، 
۲۴.	۔۔ پھر کیا حال ہو گا ان لوگوں کا اس وقت، جب کہ ہم اکٹھا کر لائیں گے ان سب کو ایک ایسے ہولناک دن میں جس میں کوئی شک (وشبہ) نہیں، اور (اس روز) پورا پورا بدلہ دیا جائے گا ہر کسی کو اس کی (زندگی بھر کی) کمائی (اور کئے کرائے) کا، اور ان پر کوئی ظلم نہیں ہو گا، 
۲۵.	۔۔ کہو اے اللہ، مالک اس (ساری سلطنت و) بادشاہی کے، تو (اپنی حکمت بالغہ اور قدرت کاملہ سے) جس کو چاہتا ہے (حکومت و) بادشاہی سے نوازتا ہے، اور جس کو چاہتا ہے ذلت (و خواری) سے ہم کنار کر دیتا ہے، تیرے ہی ہاتھ میں ہے سب (خوبی و) بھلائی، بے شک تو (اے ہمارے مالک!) ہر چیز پر پوری قدرت رکھتا ہے، 
۲۶.	۔۔ تو داخل فرماتا ہے (اپنی قدرت کاملہ اور حکمت بالغہ سے) رات کو دن میں اور دن کو رات میں، اور تو ہی نکالتا ہے زندہ کو مردہ سے، اور مردہ کو زندہ سے، اور جس کو چاہتا ہے روزی دیتا ہے بغیر کسی حساب کے، 
۲۷.	۔۔ ایمان والے کافروں کو اپنا دوست نہ بنائیں اہل ایمان کو چھوڑ کر، اور جس نے ایسے کیا، اس کا اللہ سے کوئی تعلق نہیں، مگر یہ کہ تم ان (کے ظلم و ستم) سے بچنے کے لئے (اور اپنی حفاظت کی خاطر) بچاؤ کا کوئی طریقہ اختیار کر لو، اور اللہ تم لوگوں کو ڈراتا ہے اپنے آپ سے، اور اللہ ہی کی طرف لوٹ کر جانا ہے (سب کو)
۲۸.	۔۔ کہو (ان سے، کہ اے لوگو!) اگر تم چھپا رکھو وہ کچھ جو کہ تمہارے سینوں کے اندر ہے یا اس کو ظاہر کرو اللہ بہرحال اس سب کو جانتا ہے  اور اللہ جانتا ہے وہ سب کچھ جو کہ آسمانوں میں ہے، اور وہ سب کچھ بھی جو کہ زمین میں ہے، اور اللہ ہر چیز پر پوری قدرت رکھتا ہے،
۲۹.	۔۔ (اور ہمیشہ یاد رکھو اس بڑے دن کو کہ) جس دن ہر شخص اپنے (زندگی بھر کے) کئے کرائے کو اپنے سامنے حاضر (و موجود) پائے گا، نیکی کو بھی، اور بدی کو بھی، (اور اس وقت) یہ تمنا کرے گا کہ کاش اس کے درمیان اور اس کے ان برے اعمال کے درمیان بڑی دور کی مسافت حائل ہوتی، اللہ ڈراتا ہے تم لوگوں کو اپنے آپ سے، اور اللہ بڑا ہی مہربان (و شفیق) ہے اپنے بندوں پر،
۳۰.	۔۔ کہو (ان سے کہ اے لوگو!) اگر تم محبت رکھتے ہو اللہ سے (اس کی بے انتہاء رحمتوں اور عنایتوں کی بنا پر) تو تم میری پیروی کرو، اس پر اللہ تم سے محبت بھی فرمائے گا، اور تمہارے گناہوں کی بخشش بھی فرما دے گا، اور اللہ بڑا ہی بخشنے والا، نہایت مہربان ہے، 
۳۱.	۔۔ کہو، تم لوگ سچے دل سے فرمانبرداری کرو اللہ کی، اور اس کے رسول کی، پھر اگر یہ لوگ منہ موڑیں (حق و ہدایت کی اس راہ سے) تو یقیناً یہ اپنا ہی نقصان کریں گے کہ) بے شک اللہ پسند نہیں فرماتا ایسے کافروں کو،
۳۲.	۔۔ بے شک اللہ نے چن لیا آدم اور نوح کو، اور آل ابراہیم اور آل عمران کو، سب جہانوں پر،
۳۳.	۔۔ درآنحالیکہ یہ سب ایک دوسرے کی اولاد تھے، اور اللہ (ہر کسی کی) سنتا، (اور سب کچھ) جانتا ہے، 
۳۴.	۔۔ (اور وہ وقت بھی یاد کرنے کے لائق ہے کہ) جب عمران کی بیوی نے کہا کہ اے میرے رب ! میں نے تیرے نذر کر دیا اپنے اس بچے کو جو کہ میرے پیٹ میں ہے، سب سے آزاد کر کے، پس تو (اے میرے مالک، اپنے کرم سے میری اس نذر کو) قبول فرما لے، بے شک تو ہی ہے (ہر کسی کی) سنتا (سب کچھ) جانتا،
۳۵.	۔۔ مگر جب اس کے یہاں (خلاف توقع بچے کی بجائے) بچی پیدا ہو گئی تو اس نے (حسرت بھرے انداز میں) کہا کہ اے میرے رب ! میرے یہاں تو بچی نے جنم لیا ہے، اور اللہ کو خوب معلوم تھا کہ اس خاتون نے کس چیز کو جنم دیا، حالانکہ وہ بیٹا (جس کی خواہش انہوں نے کی تھی) اس بیٹی جیسا نہیں تھا (جو کہ قدرت کی طرف سے انکو ملی تھی) اور (کہا کہ) میں نے اس کا نام مریم رکھا ہے، نیز میں نے تیری پناہ میں دے دیا (اے میرے مالک!) اس کو بھی، اور اس کی اولاد کو بھی شیطان مردود (کے شر و فتنہ) سے، 
۳۶.	۔۔ اس (عرض حسن) پر اس کے رب نے (لڑکے کی بجائے) اس لڑکی کو ہی قبول فرما لیا، بڑی عمدہ قبولیت کے ساتھ، اور اس کو ایک بڑی ہی عمدہ اٹھان (اور بڑھوتری) سے نوازا، اور (حضرت) زکریا کو اس کا سر پرست (و نگران) بنا دیا، جب بھی زکریا اس کے پاس اس کے حجرے (محراب) میں آتے، تو اس کے پاس کھانے (پینے) کا کچھ نہ کچھ سامان موجود پاتے، اس سے پوچھتے کہ مریم تیرے پاس یہ (سب کچھ) کہاں سے آگیا؟ تو وہ جواب دیتیں کہ یہ سب کچھ اللہ کے یہاں سے آیا ہے، بے شک اللہ جس کو چاہتا ہے روزی دیتا ہے بغیر حساب کے، 
۳۷.	۔۔ اس موقع پر زکریا نے اپنے رب کو پکارا (اور اس کے حضور) عرض کیا کہ اے میرے رب، عطا فرما دے مجھے اپنی طرف سے پاکیزہ اولاد، بے شک تو ہی دعا کو سننے والا (اور قبول فرمانے) والا،
۳۸.	۔۔ اس پر فرشتوں نے آواز دی جب کہ وہ اپنے حجرے میں نماز پڑھ رہے تھے کہ بے شک اللہ آپ کو خوشخبری دیتا ہے یحییٰ (جیسے عظیم الشان بیٹے) کی، جو کہ تصدیق کرنے والا ہو گا، اللہ کی طرف سے صادر ہونے والے ایک عظیم الشان فرمان کی، جو کہ سردار ہو گا بڑا ہی (پاک دامن اور) ضبط نفس رکھنے والا ہو گا، اور پیغمبر، (ہمارے قرب خاص کے) سزاواروں میں سے، 
۳۹.	۔۔ (اس پر) زکریا نے (فرط مسرت اور کمال ادب سے) عرض کیا کہ اے میرے رب، میرے یہاں کوئی لڑکا کس طرح ہو گا جب کہ حال یہ ہے کہ مجھے ایسا (آخری درجے کا) بڑھاپا پہنچ چکا ہے، اور میری بیوی (پہلے سے ہی) بانجھ ہے، ارشاد ہوا ایسے ہی ہو گا، اللہ (اپنی قدرت کاملہ اور حکمت بالغہ سے) جو چاہتا ہے کرتا ہے،
۴۰.	۔۔ عرض کیا تو پھر میرے لیے اے میرے مالک کوئی نشانی مقرر فرما دیجئے، اور ارشاد ہوا کہ تمہاری نشانی یہ ہے کہ تم (تندرست و صحت مند ہونے کے باوجود) تین دن تک لوگوں سے اشارہ کے سوا بات نہیں کر سکو گے، (سو اس دوران) تم اپنے رب کو کثرت سے یاد کرتے رہنا اور صبح و شام اس کی تسبیح میں لگے رہنا۔
۴۱.	۔۔ اور (وہ بھی یاد کرو کہ) جب فرشتوں نے (مریم سے) کہا کہ اے مریم، بے شک اللہ نے تم کو (اپنے کرم خاص سے) چن لیا، تم کو طہارت (و پاکیزگی) سے نواز دیا، اور تم کو چن لیا دنیا بھر کی عورتوں کے مقابلے میں 
۴۲.	۔۔ (پس اب تم اس کے شکریے میں) اے مریم، اپنے رب کی فرمانبرداری میں لگ جاؤ، اس کے سامنے سجدہ ریز رہو، اور اس کے حضور جھکنے والوں کے ساتھ جھک جاؤ،
۴۳.	۔۔ یہ سب کچھ غیب کی ان خبروں میں سے ہے، (اے پیغمبر!) جو ہم وحی کے ذریعے آپ کی طرف بھے جتے ہیں، ورنہ آپ اس وقت وہاں انکے پاس موجود نہیں تھے، جب کہ وہ لوگ (قرعہ اندازی کے لئے) اپنے اپنے قلم (پانی میں) ڈال رہے تھے، کہ ان میں سے کون مریم کی کفالت (و پرورش) کرے، اور نہ ہی آپ اس وقت ان کے پاس موجود تھے جب کہ وہ (اس بارے) باہم جھگڑ رہے تھے،
۴۴.	۔۔ (اور وہ بھی یاد کرنے کے لائق ہے کہ) جب فرشتوں نے کہا اے مریم، بے شک اللہ تم کو خوشخبری دیتا ہے اپنی طرف سے صادر ہونے والے ایک ایسے عظیم الشان کلمے کی، جس کا نام (و لقب) مسیح عیسیٰ بن مریم ہو گا، جو کہ بڑی عزت (و آبرو) والا ہو گا دنیا میں بھی، اور وہ (اللہ کے خاص) مقرب بندوں میں سے ہو گا،
۴۵.	۔۔ اور وہ (ایسی عظمت شان والا ہو گا کہ) لوگوں کو کلام کرے گا گہوارے میں بھی، اور بڑی عمر کو پہنچ کر بھی، (یکساں طور پر) اور وہ (قرب خاص کے) سزاواروں میں سے ہو گا،
۴۶.	۔۔ مریم نے (اس پر بطور تعجب) عرض کیا کہ اے میرے رب، میرے یہاں کوئی بچہ کس طرح ہو گا، جب کہ مجھے کسی بشر نے چھوا بھی نہیں، (اس پر ان کو) جواب ملا کہ ایسے ہی ہو گا، اللہ (اپنی قدرت کاملہ اور حکمت بالغہ سے) جو چاہتا ہے پیدا فرما ہے، وہ جب کسی کام (کے کرنے) کا فیصلہ فرما دیتا ہے تو اس کو صرف اتنا کہتا ہے کہ ہو جاتو وہ ہو جاتا ہے،
۴۷.	۔۔ اور اس کو اللہ خود ہی (بغیر کسی معلم اور استاذ کے) سکھائے گا کتاب اور حکمت (کے معارف) بھی، اور تورات و انجیل بھی،
۴۸.	۔۔ اور (مزید یہ کہ وہ اللہ کا) رسول ہو گا (خاص) بنی اسرائیل کی طرف، (اس مضمون و پیغام کے ساتھ) کہ بے شک میں تمہارے پاس آیا ہوں، ایک عظیم الشان نشانی کے ساتھ، تمہارے رب کی جانب سے، کہ میں تمہارے سامنے مٹی کے پرندے کی شکل جیسا (ایک مجسمہ) بناتا ہوں، پھر اس میں پھونک مارتا ہوں، جس سے وہ ہو جائے گا (سچ مچ کا) ایک پرندہ، اللہ کے اذن (و حکم) سے اور میں اچھا کر دیتا ہوں مادر زاد اندھے، اور کوڑھ والے کو، اور میں زندہ کرتا ہوں مردوں کو؟ اللہ کے اذن (و حکم) سے اور (یہ کہ) میں تم کو یہ بھی بتائے دیتا ہیں کہ تم لوگ کیا کھا کر آتے ہو، اور کیا کچھ رکھ آتے ہو اپنے گھروں میں بے شک اس (سب) میں بڑی بھاری نشانی ہے تمہارے لئے اگر تم لوگ واقعی ایمان لانے والے ہو،
۴۹.	۔۔ اور مجھے تصدیق کرنے والا بنا کر بھیجا گیا اس (آسمانی کتاب) کی جو مجھ سے پہلے آ چکی ہے، یعنی تورات، اور (اس لئے بھیجا گیا) تاکہ میں حلت بیان کروں تمہارے لئے بعض ان چیزوں کی، جو تم پر حرام کر دی گئی تھیں، اور میں تمہارے پاس آیا ہوں ایک عظیم الشان نشانی کے ساتھ، تمہارے رب کی جانب سے، پس اگر تم لوگ ڈرو اللہ سے (اور بچو میری تکذیب و مخالفت سے) اور (سچے دل سے) اطاعت (و فرمانبرداری) کرو میری،
۵۰.	۔۔ بے شک اللہ ہی رب ہے میرا بھی اور تمہارا بھی، پس تم سب اسی (وحدہٗ لاشریک) کی بندگی کرو، یہی ہے سیدھا راستہ،
۵۱.	۔۔ پھر جب عیسیٰ نے ان کی طرف سے کفر ہی محسوس کیا، تو کہا کون ہے جو میرا مددگار ہو اللہ کی راہ میں ؟ تو آپ کے حواریوں نے (جو کی آپ کے خاص ساتھی تھے، انہوں نے) کہا کہ ہم ہیں مددگار اللہ (کے دین) کے، ہم (سچے دل سے) ایمان لائے اللہ پر، اور آپ گواہ رہیے کہ ہم پکے فرمانبردار ہیں 
۵۲.	۔۔ اے ہمارے رب، ہم (سچے دل سے) ایمان لائے اس سب پر جو کہ نازل فرمایا تو نے، اور ہم نے پیروی کی آپ کے رسول کی، پس تو (اے ہمارے مالک!) لکھ دے ہمیں گواہی دینے والوں کے ساتھ،
۵۳.	۔۔ اور ان لوگوں نے (جو کہ آپ کے منکر اور دشمن تھے آپ کے قتل و قید کیلئے) خفیہ تدبیریں کیں، اور اللہ نے بھی ان کے جواب میں خفیہ تدبیر فرمائی، اور اللہ خفیہ تدبیر کرنے والوں میں سب سے بہتر ہے،
۵۴.	۔۔ (چنانچہ اس کا ایک نمونہ وہ تھا کہ) جب فرمایا اللہ نے (عیسیٰ سے، کہ) اے عیسیٰ میں تم کو پورا پورا واپس لینے والا ہوں، اور تم کو اپنی طرف اٹھانے والا ہوں، اور تم کو پاک کرنے والا ہوں ان لوگوں (کے گندے اور دل آزار ماحول) سے، جو کہ اڑے ہوئے ہیں اپنے کفر (و باطل) پر، اور تمہارے پیروکاروں کو بالا و برتر کرنے والا ہوں ان لوگوں کے مقابلے میں، جو کہ اڑے ہوئے ہیں (آپ کے کفر و) انکار پر، قیامت کے دن تک، پھر آخرکار تم سب کو (اے لوگو!) لوٹ کر بہرحال میری ہی طرف (اور میرے ہی پاس) آنا ہے، تب میں فیصلہ کر دوں گا تمہارے درمیان (آخری اور عملی طور پر) ان تمام باتوں کا جن کے بارے میں تم لوگ آپس میں اختلاف کرتے رہے تھے،
۵۵.	۔۔ سو وہ لوگ جو اڑے ہوئے ہیں اپنے کفر (و باطل) پر، ان کو میں سخت عذاب دوں گا دنیا میں بھی، اور آخرت میں بھی، اور ان کے لئے کوئی مددگار نہیں ہو گا،
۵۶.	۔۔ اور جو لوگ سچے دل سے ایمان لائے ہوں گے، اور انہوں نے نیک کام بھی کیے ہوں گے، ان کو وہ ان کے اجر پورے کے پورے عطا فرمائے گا، اور اللہ پسند نہیں فرماتا ایسے ظالموں کو،
۵۷.	۔۔ یہ ہماری آیتیں ہیں جو ہم پڑھ کر سناتے ہیں آپ کو (اے پیغمبر!) اور حکمت سے لبریز ذکر (و نصیحت جس سے ہم نوازتے ہیں آپ کو)
۵۸.	۔۔ بے شک عیسیٰ کی مثال اللہ کے نزدیک آدم کی سی ہے، کہ ان کو بنایا اللہ نے مٹی سے، پھر فرمایا کہ ہو جا تو ہو گیا (زندہ و موجود)
۵۹.	۔۔ حق تمہارے رب ہی کی طرف سے ہے، پس تم کبھی نہیں ہو جانا شک کرنے والوں میں سے،
۶۰.	۔۔ پھر بھی جو آپ سے اس بارے جھگڑا (اور حجت بازی) کریں (حق اور حقیقت کو واضح کر دینے والے) اس علم کے بعد، جو کہ پہنچ چکا آپ کے پاس، (آپ کے رب کی جانب سے) تو ان سے کہو کہ آؤ (ہم اور تم اس بارے آپس میں مباہلہ کر لیتے ہیں، اسی طرح کہ) ہم اور تم خود بھی (میدان میں) آتے ہیں، اور اپنے اپنے بیوی بچوں کو بھی بلا لاتے ہیں، پھر ہم سب مل کر (اللہ تعالیٰ کے حضور) عاجزی و زاری کے ساتھ دعا (و التجا) کرتے ہیں، کہ اللہ کی لعنت (اور پھٹکار) ہو ان پر، جو جھوٹے ہوں،
۶۱.	۔۔ بے شک یہی ہے قطعی طور پر حق (اور سچا) بیان، اور یہ کہ کوئی معبود (برحق) نہیں سوائے اللہ (وحدہٗ لاشریک) کے، اور بے شک اللہ ہی ہے جو سب پر غالب نہایت حکمت والا ہے،
۶۲.	۔۔ سو اگر یہ لوگ پھر پھرے ہی رہے، تو، (اپنے کئے کا بھگتان بھگت کر رہیں گے کہ) بے شک اللہ پوری طرح جانتا ہے فساد کرنے والوں کو،
۶۳.	۔۔ کہو اے اہل کتاب، آؤ تم ایک ایسی بات کی طرف جو کہ یکساں ہے، ہمارے اور تمہارے درمیان، کہ ہم کسی کی بھی بندگی نہیں کریں گے سوائے ایک اللہ کے، اور ہم کسی بھی چیز کو (کسی بھی طور پر) اس کا شریک نہیں ٹھہرائیں گے، اور نہ ہی ہم میں سے کوئی کسی کو اپنا رب بنائے گا سوائے اللہ کے، پس اگر (اس واضح اور معقول بات کے بعد) یہ لوگ روگردانی کریں، تو کہو کہ تم لوگ گواہ رہو کہ بے شک ہم تو (بہرطور اسی کے) فرمانبردار ہیں،
۶۴.	۔۔ اے کتاب والو، تم کیوں جھگڑا (اور حجت بازی) کرتے ہو ابراہیم کے بارے میں، حالانکہ نہیں اتاری گئی تورات اور انجیل، مگر ان کے (ایک زمانہ دراز کے) بعد، تو کیا تم لوگ اتنا بھی نہیں جانتے (اور سمجھتے)۔
۶۵.	۔۔ ہاں تم لوگ وہی ہو جو جھگڑا کر چکے ہو ایسی بات کے بارے میں جس کا تمہیں کچھ علم نہیں تھا مگر اب تم کیوں جھگڑا (اور حجت بازی) کرتے ہو اس چیز کے بارے میں جس کا تمہیں کچھ علم نہیں اور اللہ جانتا ہے (ہر چیز کو) اور تم نہیں جانتے،
۶۶.	۔۔ (سو اللہ بتلاتا ہے کہ) ابراہیم نہ یہودی تھے، نہ نصرانی، بلکہ سیدھے راستے والے (اور یکسو) مسلمان تھے، اور انکو کوئی لگاؤ (اور تعلق) نہیں تھا مشرکوں سے،
۶۷.	۔۔ بے شک ابراہیم کے سب سے زیادہ قریب (مذہب و ملت کے اعتبار سے ان کے زمانے میں) وہ لوگ تھے، جنہوں نے (صدق و اخلاص سے) ان کی پیروی کی، اور (اب اس آخری زمانے میں) یہ نبی اور ان پر ایمان لانے والے ہیں اور اللہ حامی و مددگار ہے ایمان والوں کا،
۶۸.	۔۔ اہل کتاب کا ایک گروہ (حق سے اپنے شدید بغض و عناد کی بناء پر) چاہتا ہے کہ وہ کسی طرح تم کو بھی گمراہ کر دے، لیکن (حقیقت میں) وہ کسی کو گمراہ نہیں کرتے سوائے اپنے آپ کے، مگر یہ لوگ اس کا شعور نہیں رکھتے،
۶۹.	۔۔ اے کتاب والو، تم کیوں کفر (اور انکار) کرتے ہو اللہ کی آیتوں کا، حالانکہ تم خود گواہ ہو،
۷۰.	۔۔ اے کتاب والو، تم کیوں ملاتے (اور خلط ملط کرتے) ہو حق کو باطل کے ساتھ اور تم لوگ چھپاتے ہو حق کو حالانکہ تم خود جانتے ہو (کہ یہ کتنا بڑا اور سنگین جرم ہے)
۷۱.	۔۔ اور اہل کتاب کے ایک گروہ نے (حق سے پھیرنے کی یہ سازش تیار کی کہ آپس میں) کہا کہ تم (ظاہری طور پر) ایمان لے آؤ اس (دین و کتاب) پر، جو اتارا گیا ایمان والوں پر، دن کے شروع میں، اور اس کا انکار کر دو اس کے آخری حصے میں، تاکہ اس طرح یہ لوگ پھر جائیں (اپنے دین و ایمان سے)
۷۲.	۔۔ اور (یہ لوگ آپس میں) کہا کہ تم (ظاہری طور پر) ایمان لے آؤ اس (دین و کتاب) پر، جو اتارا گیا ایمان والوں پر، دن کے شروع میں، اور اس کا انکار کر دو اس کے آخری حصے میں، تاکہ اس طرح یہ لوگ پھر جائیں (اپنے دین و ایمان سے) اور (یہ لوگ آپس میں کہتے کہ) تم کسی کی بات نہ ماننا بجز اس کے جو تمہارے دین کا پیرو ہو، (ان سے) کہو کہ (تمہاری ان چال بازیوں سے کچھ نہیں ہونے کا، کہ) بے شک ہدایت اللہ ہی کی ہدایت ہے، (اور تم یہ سب چال بازیاں محض اس حسد کی بنا پر کرتے ہو) کہ کسی اور کو بھی وہی کچھ (کیوں) دیا جائے جو (اس سے پہلے) تم کو دیا جا چکا ہے، یا یہ کہ دوسرے لوگ تمہارے رب کے یہاں حجت و دلیل میں تم پر غالب آ جائیں گے، کہو کہ (تمہاری ان سازشوں اور تدبیروں سے کچھ نہیں ہونے کا کہ) بے شک فضل (و مہربانی)
۷۳.	۔۔ وہ اپنی مہربانی کے ساتھ جس کو چاہتا ہے خاص فرما دیتا ہے، اور اللہ بڑے ہی فضل والا ہے،
۷۴.	۔۔ اور اہل کتاب میں سے کچھ لوگ ایسے بھی ہیں جن کے پاس ایک دینار بھی رکھ دو تو وہ تمہیں واپس نہیں دیں گے، الا یہ کہ تم ان کے سروں پر سوار رہو، یہ (گراوٹ اور اخلاقی پستی) اس بناء پر ہے کہ ان کا کہنا یہ ہے کہ ہم امیوں (غیر اہل کتاب اور ان کا مال مار کھانے) کے بارے میں کوئی مواخذہ (و الزام) نہیں، اور (اس طرح) یہ لوگ دیدہ و دانستہ (اور جانتے بوجھتے) اللہ پر جھوٹ بولتے ہیں 
۷۵.	۔۔ (مواخذہ الزام) کیوں نہیں (جب کہ ضابطہ و قانون یہ ہے کہ) جس نے بھی اپنے عہد کو پورا کیا اور ڈرتا رہا (اپنے خالق و مالک سے) تو یقیناً (وہ کامیاب ہو گیا کہ) اللہ محبت رکھتا ہے ایسے پرہیزگاروں سے،
۷۶.	۔۔ (اور اس کے برعکس) جو لوگ (سمیٹتے اور) اپناتے ہیں اللہ کے عہد، اور اپنی قسموں کے عوض، (دنیا دوں گا) تھوڑا (اور گھٹیا) مول، تو ایسوں کے لئے یقیناً نہ آخرت میں کوئی حصہ ہے، اور نہ اللہ ان سے کلام فرمائے گا، اور نہ ہی وہ ان کی طرف (نظر رحمت سے) دیکھے گا قیامت کے روز، اور نہ ہی وہ ان کو پاک فرمائے گا، اور ان کے لئے ایک بڑا ہی دردناک عذاب (مقرر) ہے،
۷۷.	۔۔ اور بے شک ان (اہل کتاب) میں سے ایک گروہ ایسے لوگوں کا بھی ہے جو کتاب پڑھتے ہیں اپنی زبانوں کو تروڑ(مروڑ) کر، تاکہ تم اس (ملائے ہوئے) کو بھی کتاب میں سے سمجھو، حالانکہ وہ کتاب میں سے ہے نہیں، اور کہتے ہیں کہ یہ اللہ کی طرف سے ہے حالانکہ وہ اللہ کی طرف سے نہیں ہے، اور (اس طرح) یہ لوگ (دیدہ و دانستہ اور) جانتے بوجھتے اللہ پر جھوٹ بولتے ہیں،
۷۸.	۔۔ کسی بشر کے لیے یہ ممکن نہیں کہ اللہ اس کو (اپنی خاص رحمت و عنایت سے نواز کر) کتاب، حکم، اور نبوت سرفراز فرمائے، پھر وہ لوگوں سے کہے کہ تم اللہ کو چھوڑ کر میرے بندے بن جاؤ، بلکہ (وہ تو اس کے برعکس یہی کہے گا کہ) تم لوگ (سچے دل سے اور صحیح معنوں میں) اللہ والے بن جاؤ، اس بناء پر کہ تم لوگ کتاب (الہٰی دوسروں کو) سکھاتے ہو، اور اس بناء پر کہ تم (توحید و عظمت خداوندی سے لبریز یہ کتاب) خود پڑھتے ہو،
۷۹.	۔۔ اور نہ (ہی اس سے یہ ممکن ہے کہ) وہ تم کو یہ حکم دے کہ تم لوگ (اللہ کو چھوڑ کر اس کے) فرشتوں اور نبیوں کو اپنا رب بنا لو، کیا (یہ ممکن ہو سکتا ہے کہ) وہ (نبی ہو کر) تم کو کفر کا حکم دے، اس کے بعد تم مسلمان ہو چکے ہو؟
۸۰.	۔۔ اور (وہ بھی یاد کرو کہ) جب اللہ نے عہد لیا اپنے پیغمبروں سے، کہ جو بھی کوئی کتاب و حکمت میں تم کو دوں، پھر تمہارے پاس کوئی دوسرا ایسا پیغمبر آ جائے جو تصدیق کرنے والا ہو اس (کتاب و شریعت) کی، جو تمہارے پاس موجود ہو، تو تمہیں ضرور اس پر ایمان لانا اور اس کی مدد کرنا ہو گی، (پھر اس عہد کی مزید تاکید و توثیق کے لئے حق تعالیٰ نے ان سے) فرمایا کی کیا تم لوگوں نے اس کا اقرار کیا، اور اس پر میری (طرف سے عائد ہونے والی) اس بھاری ذمہ داری کو قبول کر لیا؟ تو ان سب نے کہا ہاں، ہم نے اقرار کر لیا، تب اللہ نے فرمایا کہ اچھا تم اس پر گواہ رہو، اور میں بھی تمہارے ساتھ گواہوں میں سے ہوں،
۸۱.	۔۔ پس اس کے بعد جو کوئی پھر گیا (اپنے عہد و پیمان سے) تو ایسے ہی لوگ فاسق (و بدکار) ہیں،
۸۲.	۔۔ تو کیا یہ لوگ اللہ کے دین کے سوا (کوئی اور طریقہ) چاہتے ہیں، حالانکہ اسی (وحدہٗ لاشریک) کے حضور سر تسلیم خم کیے ہوئے ہے وہ سب جو کہ آسمانوں اور زمین میں ہے خواہ خوشی (اور رضا رغبت) سے ہو یا لاچاری (اور مجبوری) کی بنا پر،
۸۳.	۔۔ کہو کوئی مانے یا نہ مانے ہم تو بہر حال ایمان لائے اللہ پر اور اس (وحی و کتاب) پر جو اتاری گئی ہم پر، اور اس پر بھی جو اتاری گئی ابراہیم، اسماعیل، اسحاق، یعقوب، اور ان کی اولاد پر، اور اس سب پر بھی جو کچھ کہ دیا گیا موسیٰ، عیسیٰ اور دوسرے نبیوں کو، ان کے رب کی جانب سے، ہم ان میں سے کسی ایک کی بھی تفریق نہیں کرتے، ہم خالص اسی کے فرمانبردار ہیں،
۸۴.	۔۔ اور جس نے اسلام کے سوا کوئی اور طریقہ اختیار کرنا چاہا وہ اس سے ہرگز قبول نہیں کیا جائے گا، اور وہ آخرت میں یقیناً خسارہ اٹھانے والوں میں سے ہو گا،
۸۵.	۔۔ کیسے ہدایت (کے نور) سے نوازے اللہ ایسے لوگوں کو جنہوں نے کفر کیا اپنے ایمان کے بعد؟ حالانکہ وہ خود اس بات کی گواہی دے چکے ہیں، کہ یہ رسول قطعی طور پر حق ہے، اور ان لوگوں کے پاس (حق کو واضح کرنے والی کھلی اور) روشن نشانیاں بھی آ چکیں، اور اللہ ہدایت (کی دولت) سے نہیں نوازتا ظالم لوگوں کو،
۸۶.	۔۔ ایسے (ظالم اور ناشکرے و بے انصاف) لوگوں کا یہی بدلہ ہے کہ ان پر لعنت (برستی) رہے اللہ کی، اس کے فرشتوں کی، اور سب لوگوں کی،
۸۷.	۔۔ اس حال میں کہ ان کو ہمیشہ اسی میں رہنا ہو گا، نہ ان سے ان کا عذاب ہلکا کیا جائے گا، اور نہ ہی ان کو کوئی مہلت دی جائے گی،
۸۸.	۔۔ بجز ان لوگوں کے جو (سچے دل سے) ایمان لے آئے اس کے بعد، اور انہوں نے اصلاح بھی کر لی (اپنے فساد و بگاڑ کی) تو (ان کا کام بن گیا کہ) بے شک اللہ بڑا ہی بخشنے والا نہایت ہی مہربان ہے،
۸۹.	۔۔ بے شک جن لوگوں نے کفر کیا اپنے ایمان کے بعد، پھر وہ اپنے کفر ہی میں بڑھتے چلے گیے، تو ان کی توبہ ہرگز قبول نہیں کی جائے گی، اور ایسے ہی لوگ ہیں پکے (اور پورے) گمراہ
۹۰.	۔۔ بے شک جن لوگوں نے کفر کیا، اور کفر ہی کی حالت میں انہوں نے جان دے دی، تو ان میں سے کسی سے روئے زمین بھر کر سونا بھی ہرگز قبول نہیں کیا جائے گا، اگرچہ وہ یہ سب اپنے (عذاب کے) بدلے میں دے دے، ایسے لوگوں کیلئے ایک بڑا ہی دردناک عذاب ہے، اور ان کے لئے کوئی (حامی اور) مددگار نہیں ہو گا،
۹۱.	۔۔ (ایمان والو! یاد رکھو کہ) تم نیکی میں کمال ہرگز حاصل نہ کر سکو گے، یہاں تک کہ تم (اللہ کی راہ میں) اپنی ان چیزوں میں سے خرچ نہ کرو جن کو تم (اپنے لئے پسند کرتے اور) محبوب رکھتے ہو،  اور یوں جو بھی خرچ کرو گے تو (حسب حال اس کا اجر پاؤ گے کہ) بے شک اللہ اس کو پوری طرح جانتا ہے، 
۹۲.	۔۔ کھانے کی سب ہی چیزیں (جو شریعت محمدیہ میں حلال ہیں) بنی اسرائیل کے لئے بھی حلال تھیں، بجز ان کے جن کو اسرائیل (یعقوب) نے خود اپنے اوپر حرام کر لیا تھا، قبل اس سے کہ تورات نازل کی جاتی، (ان سے) کہو کہ اچھا تو لاؤ تم لوگ تورات کو، اور پڑھ کر سناؤ اسے، اگر تم واقعی سچے ہو (اپنے دعویٰ میں) 
۹۳.	۔۔ پھر جو کوئی اس (واضح اور فیصلہ کن بات) کے بعد بھی اللہ پر جھوٹ باندھے، تو ایسے لوگ بڑے ظالم (اور ڈھیٹ و بے انصاف) ہیں 
۹۴.	۔۔  کہو اللہ نے (حق اور) سچ بیان فرما دیا، سو اب تم (بھی اے یہود، مسلمانوں کی طرح) پیروی کرو ملت ابراہیمی کی، جو کہ (سب سے کٹ کر) ایک ہی کے ہو گئے تھے، اور ان کا کوئی لگاؤ نہیں تھا مشرکوں سے 
۹۵.	۔۔ بے شک سب سے پہلا گھر جو لوگوں کے لئے (روئے زمین پر اللہ کی عبادت و بندگی کیلئے) مقرر کیا گیا، وہ وہی ہے جو کہ مکہ میں ہے، جو کہ خیرو برکت کا مرکز، اور ایک عظیم الشان نشان ہدایت (اور مینارہ نور) ہے، سب جہان والوں کے لئے 
۹۶.	۔۔  اس میں (حق و صداقت کی) کھلی نشانیاں بھی ہیں، (اور خاص کر) مقام ابراہیم بھی، اور (اس کی عظمت شان کا ایک پہلو یہ بھی ہے کہ) جو اس (کی حدود) میں داخل ہو گیا وہ امن والا ہو گیا، اور لوگوں کے ذمے اللہ (کی رضا) کیلئے اس گھر کا حج کرنا فرض (و لازم) ہے، یعنی (ان میں سے) ہر ایسے شخص کے ذمے جو اس تک پہنچنے کی استطاعت رکھتا ہو  اور جس نے انکار کیا تو (اس نے یقیناً اپنا ہی نقصان کیا کہ) بے شک اللہ بے نیاز ہے تمام جہان والوں سے 
۹۷.	۔۔ (ان سے) کہو کہ اے کتاب والو! تم کیوں انکار کرتے ہو اللہ کی آیتوں کا  حالانکہ اللہ گواہ ہے تمہارے ان سب کاموں پر جو تم لوگ کرتے ہو 
۹۸.	۔۔ کہو (ان سے ان کے ضمیر کو جھنجھوڑتے ہوئے کہ) اے کتاب والو، تم کیوں روکتے ہو، اللہ کی راہ سے ان لوگوں کو جو (برضا و رغبت) ایمان لاتے ہیں، (اور اس غرض کے لئے) تم لوگ اس (سیدھی اور واضح راہ) میں کجی ڈھونڈتے ہو حالانکہ تم خود گواہ ہو، اور اللہ غافل (و بے خبر) نہیں، ان کاموں سے جو تم لوگ کرتے ہو 
۹۹.	۔۔ اے وہ لوگو، جو ایمان لائے ہو، اگر تم نے بات مان لی ان لوگوں میں سے ایک گروہ کی جن کو کتاب دی گئی ہے، تو وہ یقیناً تمہیں تمہارے ایمان کے بعد (راہ حق سے) پھیر کر کافر بنا دیں گے 
۱۰۰.	۔۔ اور تم کیسے کفر کرتے ہو جب کہ تمہیں پڑھ پڑھ کر سنائی جاتی ہیں اللہ کی آیتیں، اور تمہارے اندر موجود ہے اس کا رسول، اور (یاد رکھو کہ) جس نے مضبوطی سے تھام لیا اللہ (کی رسی) کو، تو وہ یقیناً سرفراز ہو گیا سیدھی راہ کی ہدایت سے 
۱۰۱.	۔۔ اے وہ لوگو، جو ایمان لائے ہو، ڈرو تم اللہ سے، جیسا کہ اس سے ڈرنے کا حق ہے، اور تمہیں موت نہ آنے پائے مگر اس حال میں کہ تم مسلمان ہو۔
۱۰۲.	۔۔ اور مضبوطی سے تھام لو تم لوگ اللہ کہ رسی کو، سب مل کر، اور آپس میں مت بٹو ٹکڑیوں میں  اور یاد کرو اللہ کے اس (عظیم الشان انعام و) احسان کو جو اس نے تم پر فرمایا، جب کہ تم لوگ آپس میں ایک دوسرے کے دشمن بنے ہوئے تھے، تو اس نے باہم جوڑ دیا تمہارے (پھٹے ہوئے) دلوں کو، پھر تم اس کے فضل و کرم سے آپس میں بھائی بھائی بن گئے  اور تم لوگ کھڑے تھے دوزخ کے (ہولناک گڑھے کے) عین کنارے پر، تو اس نے بچا لیا تم کو اس سے (اپنی رحمت بیکراں اور عنایت بے نہایت سے) اسی طرح اللہ بیان فرماتا ہے تمہارے لئے اپنی آیتیں، تاکہ تم لوگ سیدھی راہ پر رہو 
۱۰۳.	۔۔ اور تمہارے اندر ضرور ایسے لوگوں کی ایک جماعت رہنی چاہیے، جو (دنیا کو) نیکی کی طرف بلائے، بھلائی کا حکم کرے، اور برائی سے روکے، اور یہی لوگ ہیں فلاح (اور حقیقی کامیابی) سے سرفراز ہونے والے 
۱۰۴.	۔۔ اور (خبردار) کہیں تم ان لوگوں کی طرح نہیں ہو جانا جو (مختلف فرقوں میں) بٹ گئے، اور وہ باہم اختلاف میں پڑ گئے، اس کے بعد کہ آ چکیں تھیں ان کے پاس (ان کے رب کی جانب سے واضح اور) کھلی ہدایت، اور ایسے لوگوں کیلئے بہت بڑا عذاب ہے 
۱۰۵.	۔۔ جس دن کچھ چہرے تو (اپنے ایمان و یقین کے نور کی بناء پر سفید) اور روشن ہوں گے، اور کچھ چہرے (اپنے کفر و معصیت کے نتیجے میں) سیاہ ہوں گے  سو جن لوگوں کے چہرے سیاہ ہوں گے (تو ان سے ان کی توبیخ و تذلیل کے لئے کہا جائے گا کہ) کیا تم لوگوں نے کفر کا ارتکاب کیا تھا اپنے ایمان کے بعد؟سو اب چکھو (اور چکھتے رہو) تم لوگ مزہ اس عذاب کا اپنے اس کفر کی بنا پر جس کا ارتکاب تم لوگ (اپنی زندگیوں میں) کرتے رہے تھے 
۱۰۶.	۔۔ اور جن (خوش نصیبوں) کے چہرے سفید (اور روشن) ہوں گے، وہ اللہ کی رحمت میں ہوں گے، جس میں ان کو ہمیشہ رہنا نصیب ہو گا
۱۰۷.	۔۔ یہ اللہ کی آیتیں ہیں جو ہم پڑھ کر سناتے ہیں آپ کو (اے پیغمبر !) حق کے ساتھ، اور اللہ (پاک سبحانہ و تعالیٰ قطعاً) ظلم نہیں کرنا چاہتا جہان والوں پر
۱۰۸.	۔۔ اور اللہ ہی کا ہے وہ سب کچھ جو کہ آسمانوں میں ہے، اور وہ سب کچھ جو زمین میں ہے  اور اللہ ہی کی طرف لوٹائے جاتے ہیں (اور لوٹائے جائیں گے) سب کام
۱۰۹.	۔۔ تم لوگ (اے مسلمانو!) سب سے بہتر امت ہو، جسے میدان میں لایا گیا ہے، لوگوں کے بھلے کے لئے، تمہارا کام ہے نیکی کی تعلیم دینا، اور برائی سے روکنا، اور تم (بمقابلہ دوسروں کے ٹھیک طور پر صحیح معنوں میں) ایمان رکھتے ہو اللہ (وحدہٗ لاشریک) پر، اور اگر اہل کتاب بھی (اسی طرح ٹھیک طریقے سے ایمان لے آتے تو یہ خود انہی کے لئے بہتر ہوتا  ان میں سے کچھ تو ایماندار ہیں مگر ان کی اکثریت بدکاروں (اور بے ایمانوں) ہی کی ہے 
۱۱۰.	۔۔ وہ تم کو کچھ بھی نقصان نہیں پہنچا سکیں گے بجز (زبانی کلام) کچھ ایذاء رسانی کے، اور اگر انہوں نے تم سے لڑائی کی تو یہ بھاگ کھڑے ہوں گے تم کو پیٹھ دے کر، پھر (کہیں سے بھی) ان کی کوئی مدد نہیں ہو گی
۱۱۱.	۔۔ چپکا دی گئی ان پر ذلت (و خواری) جہاں بھی یہ پائے گئے (کہیں بھی امان نہ پا سکیں گے) مگر اللہ کے عہد و پیمان سے، اور لوگوں کے عہد و پیمان سے، مستحق ہو گئے یہ لوگ اللہ کے غضب کے، اور چپکا دی گئی ان پر پستی و محتاجی، یہ سب اس وجہ سے ہوا کہ یہ لوگ کفر (و انکار) کرتے تھے اللہ کی آیتوں کا، اور یہ قتل کرتے تھے (اللہ کے) نبیوں کو بغیر کسی حق کے، (اور) یہ (کفر اور قتل انبیاء) اس بناء پر کہ یہ لوگ نافرمانی کرتے تھے (اللہ کی) اور تجاوز کرتے تھے (اللہ کی مقرر کردہ حدود سے) 
۱۱۲.	۔۔ یہ سب برابر نہیں، (بلکہ) اہل کتاب میں ایک گروہ ایسے لوگوں کا بھی ہے جو کہ قائم ہیں (راہ حق و صداقت پر) جو تلاوت کرتے ہیں اللہ کی آیتوں کی  رات کی گھڑیوں میں (اٹھ اٹھ کر) اور وہ (اسی کے حضور) سجدہ ریز ہوتے ہیں 
۱۱۳.	۔۔ جو (ٹھیک ٹھیک) ایمان رکھتے ہیں اللہ پر، اور قیامت کے دن پر، اور وہ تعلیم دیتے ہیں (لوگوں کو) اچھائی کی، اور (ان کو) روکتے ہیں برائی سے، اور دوڑتے ہیں نیک کاموں میں سبقت کرتے ہوئے، اور ایسے ہی لوگ (نیک بخت) اور شائستہ لوگوں میں سے ہوتے ہیں 
۱۱۴.	۔۔ یہ جو بھی نیکی کریں گے، اس کی ناقدری نہیں کی جائے گی، اور اللہ پوری طرح جانتا ہے پرہیزگاروں کو 
۱۱۵.	۔۔ اس کے برعکس جن لوگوں نے (اپنے مال و اولاد کے گھمنڈ میں) کفر کیا، تو بے شک ان کو اللہ (کی گرفت و پکڑ) کے مقابلے میں نہ ان کے مال کچھ کام آ سکیں گے، اور نہ ہی ان کی اولا دیں، یہ لوگ یار ہیں دوزخ کے، جس میں ان کو ہمیشہ رہنا ہو گا 
۱۱۶.	۔۔ مثال اس کی جو یہ (کافر) لوگ خرچ کرتے ہیں اس دنیا کی زندگی میں، ایسی ہے جیسے کہ ایک ہوا ہو جس میں پالا (سخت سردی) ہو، جو آ پڑے ایسے لوگوں کی کسی کھیتی پر، جنہوں نے ظلم ڈھایا ہو اپنی جانوں پر، اور وہ ہلاک و برباد کر کے رکھ دے اس کھیتی کو، اور اللہ (سبحانہ و تعالیٰ) نے ان پر کوئی ظلم نہیں کیا، مگر یہ لوگ اپنی جانوں پر خود ہی ظلم کرتے رہتے تھے 
۱۱۷.	۔۔ اے وہ لوگو، جو ایمان لائے ہو، تم اپنوں کو چھوڑ کر دوسروں کو اپنا راز دار نہ بناؤ، وہ تمہاری خرابی (اور بربادی) میں کوئی کسر نہ اٹھا رکھیں گے، وہ تو یہی چاہتے ہیں کہ تم لوگ تکلیف اور (نقصان) ہی میں مبتلا رہو، ان کے دلوں کا بغض ان کے مونہوں سے نکلا پڑتا ہے، اور جو کچھ انہوں نے اپنے سینوں میں چھپا رکھا ہے، وہ اس سے کہیں بڑھ کر ہے، ہم نے تو کھول کر بیان کر دیں تمہارے لئے (حقیقت سے آگاہ کرنے والی) نشانیاں (سو تم احتیاط سے کام لو) اگر تم میں عقل رکھتے ہو 
۱۱۸.	۔۔ ہاں (تم لوگ اتنے سادہ لوح اور غفلت شعار کیوں ہو کہ) تم تو ان سے محبت رکھتے ہو مگر وہ تم سے محبت نہیں رکھتے، حالانکہ تم لوگ ایمان رکھتے ہو تمام (آسمانی) کتابوں پر، اور ان کا حال یہ ہے کہ جب تم سے ملنے آتے ہیں تو کہتے ہیں کہ ہم ایمان لائے، لیکن جب وہ الگ ہوتے ہیں، تو تم پر غیظ (و غضب) کے مارے اپنی انگلیاں کاٹ کاٹ کھاتے ہیں، کہو کہ جل مرو تم اپنے اس غیظ (و غضب) میں، بے شک اللہ خوب جانتا ہے دلوں کی باتوں تک کو 
۱۱۹.	۔۔ (نیز ان کا حال یہ ہے کہ) اگر تمہیں کوئی اچھائی پہنچے تو انہیں برا لگتا ہے اور اگر تمہیں کوئی تکلیف پہنچ جائے تو اس سے یہ لوگ خوش ہوتے ہیں، اور (یاد رکھو کہ) اگر تم صبر و (استقامت) سے کام لیتے رہے، اور تم نے تقویٰ (و پرہیز گاری) کو اپنائے رکھا، تو ان کے مکر (و فریب) سے تمہارا کچھ نہیں بگڑے گا، بے شک اللہ (اپنی قدرت کاملہ اور علم شامل سے) پوری طرح احاطہ کئے ہوئے ہے، ان کے ان تمام کاموں کا جو یہ لوگ کرتے ہیں 
۱۲۰.	۔۔ اور (وہ وقت بھی یاد کرنے کے لائق ہے کہ) جب آپ (اے پیغمبر !) صبح کے وقت (جہاد و قتال کی غرض سے) اپنے گھر سے نکلے تھے (اور احد کے میدان میں) مسلمانوں کو بٹھا رہے تھے لڑائی کے مورچوں پر، اور اللہ بڑا ہی سننے والا، سب کچھ جاننے والا ہے 
۱۲۱.	۔۔ (اور وہ بھی یاد کرو کہ) جب تم میں سے (اے مسلمانو!) دو گروہوں نے ارادہ کر لیا کہ وہ بزدلی دکھائیں، اور اللہ مددگار تھا ان دونوں کا، اور اللہ ہی پر بھروسہ کرنا چاہیے ایمان والوں کو 
۱۲۲.	۔۔ اور یقیناً اللہ مدد فرما چکا ہے تمہاری (اس سے پہلے) بدر کے مقام پر، جب کہ تم (بالکل) کمزور تھے  سو ڈرتے (اور بچتے) رہو تم لوگ اللہ (کی ناراضگی و نافرمانی) سے، تاکہ تم (اس کے) شکر گزار بن سکو
۱۲۳.	۔۔ (اور وہ بھی یاد کرو کہ) جب آپ (اے پیغمبر !) اہل ایمان سے کہہ رہے تھے کہ کیا تمہیں کافی نہیں یہ بات کہ تمہارا رب تمہاری مدد فرمائے تین ہزار ایسے فرشتوں سے جو کہ (اسی غرض کیلئے) اتارے گئے ہیں 
۱۲۴.	۔۔ ہاں کیوں نہیں، اگر تم ثابت قدم رہے، اور تم تقویٰ (و پرہیز گاری) پر قائم رہے، اور وہ لوگ تم پر یکبارگی حملہ آور ہو گئے، تو تمہارا رب تمہاری مدد فرمائے گا، پانچ ہزار ایسے فرشتوں سے جو کہ خاص نشانوں والے ہوں گے 
۱۲۵.	۔۔ اور اس (امداد) کو بھی اس نے محض اس لئے مقرر (اور بیان) فرما دیا تاکہ خوشخبری ہو تمہارے لئے، اور (اس لئے کہ) تاکہ مطمئن ہو جائیں اس سے تمہارے دل، ورنہ (حقیقت یہ ہے کہ فتح و) نصرت اللہ ہی کی طرف سے ہوتی ہے، جو کہ بڑا ہی زبردست (و غالب، اور) نہایت ہی حکمت والا ہے 
۱۲۶.	۔۔ (اور ایسا اس غالب و حکیم مطلق نے اس لئے کیا کہ) تاکہ وہ جڑ (بنیاد) کاٹ دے کافروں کے ایک گروہ کی، (اور ان کے کبر و غرور کی) یا ان کو ایسا ذلیل و خوار کر دے کہ وہ لوٹیں ناکام (و نامراد) ہو کر
۱۲۷.	۔۔  آپ کو اس معاملہ میں کوئی اختیار نہیں (اے پیغمبر ! آپ اس کو اللہ ہی کے حوالے کر دیں) وہ چاہے ان کو معاف کرے، یا سزا دے، بے شک یہ لوگ پکے ظالم (اور مجرم) ہیں 
۱۲۸.	۔۔ اور اللہ ہی کا ہے وہ سب کچھ جو کہ آسمانوں میں ہے، اور وہ سب کچھ بھی جو کہ زمین میں ہے، وہ بخشش فرماتا ہے جس کی چاہتا ہے، اور سزا دیتا ہے جس کو چاہتا ہے، اور اللہ بڑا ہی بخشنے والا، نہایت ہی مہربان ہے 
۱۲۹.	۔۔ اے وہ لوگو، جو ایمان لائے ہو، مت کھاؤ تم سود بڑھتا چڑھتا  اور ڈرو تم لوگ اللہ (کی پکڑ) سے، تاکہ تم فلاح (کی حقیقی اور ابدی سعادت) پا سکو
۱۳۰.	۔۔ اور ڈرو تم لوگ اس (ہولناک) آگ سے جس کو تیار کیا گیا ہے کافروں کیلئے 
۱۳۱.	۔۔ اور تم لوگ، (دل کی خوشی سے) حکم مانو اللہ کا، اور اس کے رسول کا، تاکہ تم پر رحم کیا جائے 
۱۳۲.	۔۔ اور دوڑو تم لوگ (ایک دوسرے سے آگے بڑھ کر) اپنے رب (مہربان و غفور) کی بخشش اور ایسی جنت کی طرف، جس کا عرض (اور پھیلاؤ) آسمانوں اور زمین کے (عرض و پھیلاؤ) کے برابر ہے، جسے تیار کیا گیا ہے ان متقی (اور پرہیزگار) لوگوں کیلئے 
۱۳۳.	۔۔ جو خرچ کرتے ہیں (اپنے مال اللہ کی رضا کیلئے) خوشی میں بھی، اور تنگی میں بھی، اور جو پی جاتے اپنے غصے کو، اور جو عفو (درگزر سے) کام لیتے ہیں لوگوں سے (ان کی خطاؤں اور تقصیرات پر) اور اللہ (پسند فرماتا اور) محبت رکھتا ہے ایسے نیکو کاروں سے 
۱۳۴.	۔۔ اور جن کا حال یہ ہے کہ جب ان سے کوئی (ناشدنی حرکت اور) بے حیائی سر زد ہو جاتی ہے، یا وہ (کسی گناہ کے ارتکاب سے) ظلم کر بیٹھتے ہیں اپنی جانوں پر، تو فوراً اللہ (تعالیٰ اور اس کی عظمت و جلال) کو یاد کر کے اپنے گناہوں کی بخشش (و معافی) مانگنے لگ جاتے ہیں، اور کون ہے جو گناہوں کو معاف کر سکے سوائے اللہ (وحدہٗ لاشریک) کے ؟ اور وہ اڑتے نہیں اپنے کئے پر، جانتے بوجھتے 
۱۳۵.	۔۔ ایسے لوگوں کا بدلہ (اور انکی جزاء) ان کے رب (کی طرف) سے ملنے والی بخشش اور ایسی عظیم الشان جنتیں ہیں جن کے نیچے سے بہہ رہی ہوں گی طرح طرح کی (عظیم الشان) نہریں جن میں ان کو ہمیشہ رہنا نصیب ہو گا  اور بڑا ہی عمدہ بدلہ ہے عمل کرنے والوں کا 
۱۳۶.	۔۔ بے شک گزر چکے ہیں بہت سے (عبرت انگیز) واقعات (اور مثالیں) سو تم لوگ چل پھر کر دیکھو زمین میں، کہ کیسے ہوا انجام (حق کو) جھٹلانے والوں کا  یہ ایک عظیم الشان بیان ہے لوگوں (کی آنکھیں کھولنے) کے لئے 
۱۳۷.	۔۔ اور سراسر ہدایت، اور ایک (بے مثل و) عظیم الشان نصیحت، پرہیزگاروں کے لئے 
۱۳۸.	۔۔ اور نہ تم ہمت ہارو (آئندہ کیلئے اے مسلمانو !) اور نہ غم کھاؤ (گزشتہ پر) اور (حقیقت بہرحال یہی ہے کہ) غالب تم ہی ہو اگر تم (واقعی اور سچے) مومن ہو  اگر تم کو کوئی زخم پہنچا ہے تو (یہ کوئی ہمت ہارنے کی بات نہیں کہ)
۱۳۹.	۔۔ یقیناً (فریق مخالف کے) ان لوگوں کو بھی ایسا ہی زخم پہنچ چکا ہے، (اس سے پہلے بدر کے موقع پر) اور (فتح و شکست کے) ان دنوں کو ہم ادلتے بدلتے رہتے ہیں لوگوں کے درمیان (تاکہ ابتلاء و آزمائش کے تقاضے پورے ہوں) اور تاکہ اللہ دیکھ لے ان لوگوں کو جو (صدق دل سے) ایمان لائے ہیں، اور (تاکہ) تم میں سے کچھ کو وہ شہید بنا لے، اور (یہ بہرحال قطعی امر ہے کہ) اللہ پسند نہیں فرماتا ظالموں کو
۱۴۰.	۔۔  اور تاکہ (اس طرح) اللہ چھانٹ کر الگ کر دے ایمان والوں کو، اور مٹا دے وہ کافروں (اور ان کے غلبہ و تسلط) کو،
۱۴۱.	۔۔ کیا تم لوگوں نے یہ سمجھ رکھا ہے (اے مسلمانو!) کہ تم یونہی جنت میں داخل ہو جاؤ گے، حالانکہ ابھی تک اللہ نے تم میں سے ان لوگوں کو دیکھا (پرکھا اور ظاہر کیا) ہی نہیں، جنہوں نے اس کی راہ میں جہاد کیا، اور جو (راہ حق میں ثابت قدم رہنے والے اور) صابر ہیں 
۱۴۲.	۔۔ اور تم لوگ تو (بڑے زور و شور سے) موت کی تمنا (و آرزو) کرتے تھے، اس سے پہلے کہ تمہارا اس سے آمنا سامنا ہوتا، سو اب وہ تمہارے سامنے آ گئی، اور تم اسے کھلی آنکھوں سے دیکھ رہے ہو 
۱۴۳.	۔۔  اور محمد (صلی اللہ علیہ و سلم) نہیں ہیں مگر ایک رسول  ان سے پہلے بھی گزر چکے ہیں بہت سے رسول، تو کیا اگر وہ مر جائیں، یا قتل کر دئیے جائیں، تو تم لوگ (راہ حق و صواب سے) الٹے پاؤں پھر جاؤ گے ؟ اور (یاد رکھو کہ) جو کوئی پھر گیا (راہ حق و صواب سے) تو وہ (یقیناً اپنا ہی نقصان کرے گا) اللہ کا کچھ بھی نہیں بگاڑے گا، اور اللہ (ضرور اور) جلد ہی نوازے گا شکر گزاروں کو ان کے (صلہ و) بدلہ سے 
۱۴۴.	۔۔ اور کسی شخص کے لئے یہ ممکن نہیں کہ وہ از خود یونہی مر جائے، مگر اللہ کے اذن (و حکم) سے (اور مرنا بھی ہر ایک نے) ایک لکھے ہوئے (اور طے شدہ) وقت کے مطابق (ہی ہے)  اور جو کوئی بدلہ چاہے گا دنیا کا، تو اس کو ہم اسی (دنیا) میں سے دے دیں گے، اور جو کوئی بدلہ چاہے گا آخرت کا تو اس کو ہم اس میں سے دیں گے  اور ہم عنقریب ہی (اور ضرور اور بھرپور) بدلہ دیں گے شکر گزاروں کو،
۱۴۵.	۔۔ اور کتنے ہی نبی ایسے گزرے ہیں جن کے ساتھ شامل ہو کر (جہاد و قتال) کیا بہت سے اللہ والوں نے، (حق کی سر بلندی کی خاطر) سو اللہ کی راہ میں پیش آنے والی مصیبتوں (اور تکلیفوں) کی بناء پر نہ تو انہوں نے ہمت ہاری اور نہ ہی کمزوری دکھائی، اور نہ ہی (باطل کے آگے) دبے، اور اللہ محبت رکھتا (اور پسند فرماتا) ہے ایسے ہی صابر (اور ثابت قدم) لوگوں سے،
۱۴۶.	۔۔ اور (میدان کارزار میں بھی) ان کا قول (و کلام) بس یہی ہوتا تھا کہ اے ہمارے رب بخش دے ہمارے گناہوں کو، اور ہماری زیادتیوں کو ہمارے معاملے میں، اور ثابت (و پختہ) رکھ ہمارے قدموں کو، اور مدد فرما ہماری کافر قوم کے مقابلے میں 
۱۴۷.	۔۔ سو اس (اخلاص و استقامت) پر اللہ نے ان کو دنیا کے (اجر و) ثواب سے بھی نوازا، اور آخرت کا عمدہ (اور حقیقی اجرو) ثواب بھی ان کو عطا فرمایا، اور اللہ محبت کرتا (اور پسند فرماتا) ہے ایسے نیکو کاروں کو 
۱۴۸.	۔۔  اے وہ لوگو، جو ایمان لائے ہو، اگر تم نے اطاعت (و فرمانبرداری) کی ان لوگوں کی جو اڑے ہوئے ہیں اپنے کفر (و باطل) پر تو وہ تم کو الٹے پاؤں پھیر دیں گے (اپنے کفر و باطل کی طرف) جس سے تم لوگ مبتلا ہو جاؤ گے (دارین کے) خسارے میں (وہ نہیں)
۱۴۹.	۔۔ بلکہ اللہ ہی تمہارا حامی و مددگار ہے، اور وہی ہے سب سے بہتر مدد کرنے والا 
۱۵۰.	۔۔  عنقریب ہی ہم رعب ڈال دیں گے کافروں کے دلوں میں، اس بناء پر کہ انہوں نے اللہ کا شریک ٹھہرایا ایسی (بے بنیاد اور وہمی) چیزوں کو جن کے بارے میں اللہ نے کوئی سند نہیں اتاری، اور (آخرت میں) ان کا ٹھکانا دوزخ ہے، اور بڑا ہی برا ٹھکانا ہے ایسے ظالموں کا

۱۵۱.	۔۔  اور یقیناً اللہ نے سچ کر دکھایا تم لوگوں سے اپنا وعدہ، جبکہ تم لوگ ان (دشمنان اسلام) کو تہ تیغ کرتے چلے جا رہے تھے اللہ کے (حکم و) اذن سے، یہاں تک جب تم لوگوں نے بزدلی دکھائی، اور جھگڑا ڈال دیا اپنے معاملے میں، اور تم نے نافرمانی کا ارتکاب کیا، اس کے بعد اللہ نے تم کو دکھا دیا تھا وہ کچھ جس سے تم لوگ محبت رکھتے تھے، (یعنی فتح و نصرت)  تم میں سے کچھ دنیا چاہتے تھے اور کچھ آخرت، پھر اللہ نے تم کو پھیر دیا ان لوگوں سے، (جس سے تم پسپائی سے دو چار ہو گئے) تاکہ اس طرح وہ تمہاری آزمائش کرے، اور البتہ تحقیق اس نے معاف فرما دیا تم سب کو، اور اللہ بڑا ہی فضل والا ہے ایمانداروں پر
۱۵۲.	۔۔ (اور یاد کرو کہ) جب تم لوگ بھاگے جا رہے تھے، اور کسی کی طرف مڑ کر بھی نہیں دیکھتے تھے، اور تمہارے رسول تمہیں پیچھے سے پکار رہے تھے، پھر اس (وحدہٗ لاشریک) نے تم کو غم پر غم دیا  تاکہ تم آئندہ نہ غم کرو کسی ایسی چیز پر جو تمہارے ہاتھ سے نکل جائے، اور نہ (ہی تم دل برداشتہ ہوا کرو) کسی ایسی مصیبت پر جو تمہیں پیش آ جائے، اور اللہ پوری طرح باخبر ہے ان سب کاموں سے جو تم لوگ کرتے ہو
۱۵۳.	۔۔ پھر اس (خدائے مہربان) نے (اپنی خاص رحمت و عنایت سے) تم پر (جب کہ دشمن میدان سے نکل چکا تھا) امن کی ایک خاص کیفیت طاری کر دی یعنی ایک ایسی اونگھ سی جو چھا رہی تھی، تم میں سے ایک گروہ پر، جب کہ ایک اور گروہ کو اپنی جانوں ہی کی فکر کھائے جا رہی تھی، یہ لوگ گمان کر رہے تھے اللہ کے بارے میں ناحق طور پر جاہلیت کا گمان، یہ لوگ (اپنے خاص انداز میں) کہتے تھے کہ کیا اس کام میں ہمارا بھی کوئی (حصہ اور) اختیار ہے ؟ کہو اختیار تو سب اللہ ہی کیلئے (اور اسی کے ساتھ خاص) ہے، یہ لوگ اپنے دلوں میں وہ کچھ چھپاتے ہیں جو آپ کے سامنے ظاہر نہیں کرتے، کہتے ہیں کہ اگر ہمارے لئے بھی اس معاملہ میں کوئی شئی (رائے اور اختیار کی) ہوتی، تو ہم لوگ یہاں (اس میدان احد میں اس طرح) قتل نہ ہوتے، کہو کہ اگر تم لوگ اپنے گھروں میں بھی ہوتے تو بھی وہ لوگ خود بخود (اور ضرور بالضرور) نکل آتے اپنی قتل گاہوں کہ طرف، جن پر قتل ہونا لکھ دیا گیا تھا، اور (یہ سب کچھ اس لئے بھی ہوا کہ) تاکہ اللہ آزمائش کرے اس کی جو کچھ کہ ان کے سینوں کے اندر (چھپا ہوا) ہے، اور تاکہ اللہ چھانٹ (کر الگ کر) دے وہ کچھ، جو کہ تمہارے دلوں میں ہے (شوائب وساوس میں سے) اور اللہ خوب جانتا ہے دلوں کے (اندر چھپے بھیدوں اور) رازوں کو 
۱۵۴.	۔۔ بے شک تم میں سے جن لوگوں نے پیٹھ پھیری (اس دن) جس دن کہ آمنا سامنا ہوا (حق و باطل کے) دو گروہوں کا  تو اس کی وجہ سوائے اس کے اور کچھ نہ تھی کہ ان کو پھسلا دیا تھا شیطان نے ان کی بعض کمزوریوں کی بناء پر اور یقیناً اللہ نے معاف فرما دیا ان سب کو بے شک اللہ بڑا ہی بخشنے والا نہایت ہی بردبار ہے (سبحانہ و تعالیٰ)
۱۵۵.	۔۔ اے وہ لوگو! جو ایمان (لانے) کے شرف سے مشرف ہو چکے ہو، کہیں تم ان لوگوں کی طرح نہ ہو جانا جو (ایمان کے بلند بانگ دعوے تو کرتے ہیں، مگر حقیقت میں وہ) کفر ہی کی راہ پر گامزن ہیں، جو اپنے بھائیوں کے بارے میں جب کہ وہ زمین پر کہیں سفر پر نکلتے ہیں، (اور وہاں اتفاق سے ان کی موت واقع ہو جاتی ہے) یا وہ کسی جنگ میں شریک ہوتے ہیں (اور وہاں قتل ہو جاتے ہیں، وہ ان کے بارے میں) کہتے ہیں کہ اگر یہ لوگ ہمارے پاس ہوتے تو نہ (اس طرح) مرتے اور نہ قتل ہوتے، تاکہ (اس طرح) اللہ (ان کی) اس بات کو حسرت (و افسوس کا انگارہ) بنا کر ان کے دلوں میں ڈال دے  حالانکہ اللہ ہی زندگی بخشتا ہے، اور وہی موت بھی دیتا ہے، اور اللہ پوری طرح دیکھنے والا ہے ان کاموں کو جو تم کرتے ہو
۱۵۶.	۔۔ اور اگر تم اللہ کی راہ میں قتل ہو گئے، یا مر گئے، تو (کسی ناکامی کا سوال ہی نہیں کہ) بے شک اللہ کی طرف سے ملنے والی عظیم الشان بخشش اور (بے پایاں) رحمت اس (حطام دنیا) سے کہیں بہتر ہے جس کو جمع کرنے (اور جوڑ جوڑ کر رکھنے) میں یہ لوگ لگے ہوئے ہیں 
۱۵۷.	۔۔ اور اگر تم (کسی بھی طرح) مر گئے، یا قتل ہو گئے، تو (کیا ہوا؟) تم سب کو بہرحال اللہ ہی کی طرف سمٹ کر جانا ہے 
۱۵۸.	۔۔ سو اللہ کی رحمت کی بنا پر، آپ نرم خو ہو گئے ان کے لئے (اے پیغمبر !) ورنہ اگر کہیں آپ تند خو اور سنگ دل ہوتے، تو یہ کبھی کے آپ کے آس پاس سے چھٹ گئے ہوتے سو آپ درگزر کرو ان (کی کوتاہیوں) سے، اور بخشش مانگو ان کے لئے (اپنے رب سے) اور شریک مشورہ رکھو ان کو ایسے (اہم اور اجتماعی) کاموں میں، پھر جب آپ (کسی معاملے میں) پختہ ارادہ کر لو تو اللہ پر بھروسہ کر (کے اس میں لگ) جاؤ، بے شک اللہ محبت رکھتا (اور پسند فرماتا) ہے ایسے بھروسہ کرنے والوں کو
۱۵۹.	۔۔ اگر اللہ تمہاری مدد پر ہو تو پھر کوئی بھی (خواہ وہ کیسا ہی کیوں نہ ہو) تم پر غالب نہیں آ سکتا، اور اگر وہ تمہیں چھوڑ دے ۔ والعیاذ بہ سبحانہ و تعالیٰ۔ تو پھر کون ہے جو تمہاری مدد کر سکے اس کے بعد؟ اور اللہ ہی پر بھروسہ کرنا چاہیے، ایمان والوں کو 
۱۶۰.	۔۔  اور کسی نبی کا یہ کام نہیں ہو سکتا کہ وہ (کسی طرح کی) کوئی خیانت کرے، اور جس کسی نے کوئی خیانت کی تو اسے قیامت کے روز اپنی خیانت (کردہ شئی) کو خود (اپنے سر پر اٹھا کر) لانا ہو گا، پھر ہر کسی کو پورا بدلہ دیا جائے گا اس (کی زندگی بھر) کے کئے کرائے کا، اور ان پر (کسی طرح کا) کوئی ظلم نہیں ہو گا 
۱۶۱.	۔۔ تو کیا وہ شخص جو پیروی کرتا ہو اللہ (تعالیٰ) کی رضا کی، وہ اس کی طرح ہو سکتا ہے جو (اپنے کرتوتوں کے باعث) مستحق ہو گیا ہو اللہ کے غضب کا، اور اس کا ٹھکانا (قرار پا چکا) ہو جہنم؟ اور بڑا ہی برا ٹھکانا ہے وہ (والعیاذ باللہ)
۱۶۲.	۔۔ یہ لوگ اللہ کے یہاں بڑے مختلف درجوں کے ہیں، اور اللہ پوری طرح دیکھنے والا ہے ان تمام کاموں کو جو یہ لوگ کر رہے ہیں 
۱۶۳.	۔۔  بے شک اللہ نے بڑا ہی احسان فرمایا ایمان والوں پر، کہ ان میں ایک ایسا عظیم الشان پیغمبر مبعوث فرمایا، جو خود ان ہی میں سے ہے  جو کہ ان کو پڑھ پڑھ کر سناتا ہے اس کی آیتیں، اور وہ پاک (و صاف) کرتا ہے ان کے باطن کو، اور سکھاتا (پڑھاتا) ہے ان کو کتاب و حکمت (کے علوم و معارف) حالانکہ اس سے قبل یہ لوگ قطعی طور پر (پڑے) تھے کھلی گمراہی میں 
۱۶۴.	۔۔  اور (تمہارا یہ کیا حال ہے) جب تم لوگوں کو (احد میں) کچھ تکلیف پہنچی تو تم چیخ اٹھے، کہ یہ کہاں سے (اور کیسے) آ گئی، حالانکہ اس سے (پہلے بدر میں) تم لوگ اس سے دوگنی تکلیف (اپنے ان دشمنوں کو) پہنچا چکے تھے، (ان سے) کہو (اے پیغمبر!) کہ یہ (تکلیف و مصیبت) بھی خود تمہاری اپنی ہی طرف سے ہے، بے شک اللہ ہر چیز پر پوری قدرت رکھتا ہے 
۱۶۵.	۔۔ اور جو بھی کچھ مصیبت تمہیں (غزوہ احد میں) اس روز پہنچی جب کہ (کفر و اسلام کی) ان دونوں فوجوں کا مقابلہ ہوا تو وہ سب اللہ کے اذن سے تھا، اور (یہ اس لئے ہوا کہ) تاکہ اللہ دیکھ لے ایمان والوں کو،
۱۶۶.	۔۔  اور تاکہ وہ دیکھ لے ان لوگوں کو جنہوں نے منافقت کا و طیرہ اپنا رکھا تھا، اور (جن کا حال یہ تھا کہ جب) ان سے کہا گیا کہ آؤ تم (ہمارے ساتھ شامل ہو کر) لڑو اللہ کی راہ میں یا (کم از کم اس طرح تکثیر سواد کے ذریعے) تم لوگ دفاع کرو (اپنے شہر کا) تو انہوں نے (صاف) کہہ دیا کہ اگر ہم کوئی لڑائی جانتے تو ضرور تمہارے ساتھ چلتے، اس روز یہ لوگ ایمان کی بہ نسبت کفر کے زیادہ قریب تھے، یہ اپنے مونہوں سے وہ کچھ کہتے ہیں جو کہ ان کے دلوں میں نہیں، اور اللہ خوب جانتا ہے وہ سب کچھ جو کہ یہ چھپاتے ہیں 
۱۶۷.	۔۔ یہ ایسے (بد نصیب اور محروم) لوگ ہیں کہ خود تو بیٹھے رہے، (اپنے گھروں میں) اور اپنے (ان ہم نسب) بھائیوں کے لئے (جو کہ راہ حق میں کام آئے یوں) کہا کہ اگر یہ لوگ ہماری بات مان لیتے تو (اس طرح) قتل نہ ہوتے کہو (ان سے، اے پیغمبر!) کہ اچھا تو پھر تم لوگ خود اپنی جانوں سے (اپنے وقت پر آنے والی) موت کو ٹال کے دکھاؤ، اگر تم سچے ہو (اپنی ان باتوں میں) 
۱۶۸.	۔۔ اور تم ان لوگوں کو جو کہ اللہ کی راہ میں مارے جائیں کبھی مردہ نہیں سمجھنا کہ وہ (حقیقت میں) زندہ ہیں، اپنے رب کے یہاں رزق (بے گمان) پا رہے ہیں 
۱۶۹.	۔۔ وہ خوش و خرم ہیں ان نعمتوں سے جن سے اللہ نے ان کو نوازا ہے اپنے فضل (و کرم) سے، اور یہ خوش ہوتے ہیں ان لوگوں کی بناء پر بھی جو ان کے پیچھے (اور ان کے نقش قدم پر) ہیں، اور جو ابھی تک ان سے ملے نہیں کہ (وہ بھی اگر شہادت کی موت پا لیں تو) ان پر بھی نہ کوئی خوف ہو گا اور نہ وہ غمگین ہوں گے 
۱۷۰.	۔۔ وہ خوش ہوتے ہیں اللہ کے عظیم الشان انعام اور مہربانی پر، (جس سے وہ سرفراز ہو چکے ہیں) اور اس بناء پر کہ بے شک اللہ (پاک سبحانہ و تعالیٰ) ضائع نہیں فرماتا اجر ایمانداروں کا 
۱۷۱.	۔۔ جن لوگوں نے حکم مانا اللہ کا اور اس کے رسول کا اس کے بعد کہ ان کو (ابھی تازہ) زخم لگ چکا تھا  ان میں سے جو نیکوکار اور تقویٰ (و پرہیزگاروں) والے ہیں ان کے لئے بہت بڑا اجر ہے 
۱۷۲.	۔۔ جن سے لوگوں نے (ان کو خوف زدہ کرنے کے لئے) کہا کہ بے شک (تمہارے دشمن) لوگوں نے تمہارے خلاف بڑی فوجیں جمع کر رکھی ہیں، پس تم ان سے ڈرو (اور ان کے مقابلے سے بچو) تو اس سے (ڈرنے اور خوفزدہ ہونے کی بجائے) ان کے ایمان میں اور اضافہ ہو گیا، اور انہوں نے (فوراً اور قوت ایمانی سے لبریز انداز میں) کہا کہ کافی ہے ہمیں اللہ اور وہی ہے سب سے (بڑا اور سب سے) اچھا کارساز
۱۷۳.	۔۔ سو اس (ایمان و یقین اور صدق و اخلاص) کے نتیجے میں وہ اللہ (کی طرف) سے ملنے والی بڑی نعمت اور فضل کے ساتھ واپس لوٹے، اس حال میں کہ کسی (تکلیف اور) برائی نے ان کو چھوا تک نہیں، اور انہیں اللہ کی رضا کی پیروی کا شرف بھی حاصل ہو گیا، اور اللہ بڑا ہی فضل فرمانے والا (اور نوازنے والا) ہے 
۱۷۴.	۔۔ سوائے اس کے نہیں کہ (ڈرانے والا) یہ شخص دراصل شیطان تھا، جو تمہیں ڈرا رہا تھا اپنے دوستوں سے، پس تم ایسوں سے کبھی نہ ڈرنا اور خاص مجھ سے ہی ڈرتے رہنا اگر تم ایماندار ہو
۱۷۵.	۔۔ اور آپ کو (اے پیغمبر!) غم میں نہ ڈالنے پائیں وہ لوگ جو دوڑ دوڑ کر جا (گرتے) ہیں کفر میں، یہ لوگ قطعاً کچھ بھی نہیں بگاڑ سکتے، اللہ چاہتا ہے کہ ایسے (بدبختوں) کے لئے کوئی حصہ نہ رکھے آخرت میں، اور ان کے لئے بہت بڑا عذاب ہے 
۱۷۶.	۔۔ بے شک جن لوگوں نے ایمان کے (نور کی) بجائے کفر (کی ظلمت) کو اپنایا وہ یقیناً اللہ کا کچھ بھی نہیں بگاڑ سکتے، اور ان کے لئے (انجام کار) ایک بڑا ہی دردناک عذاب ہے 
۱۷۷.	۔۔ اور کافر لوگ کبھی بھی یہ مت سمجھیں کہ ہم انہیں جو ڈھیل دے رہے ہیں یہ ان کے لئے بہتر ہے، ہم تو یہ ڈھیل محض اس لئے دے رہے ہیں کہ یہ لوگ گناہ میں بڑھتے (اور اپنا پیمانہ لبریز کرتے) جائیں، اور ان کے لئے ایک بڑا ہی رسوا کن عذاب ہے (والعیاذ باللہ)
۱۷۸.	۔۔ اللہ ایسا نہیں کہ ایمان والوں کو اسی حالت پر چھوڑ دے جس پر کہ تم لوگ اب ہو۔ (بلکہ وہ طرح طرح سے ان کی آزمائش کرتا رہے گا) یہاں تک کہ وہ (اس مقصد کے لئے) چنتا ہے اپنے رسولوں میں سے جس کو چاہتا ہے، پس تم لوگ (بے چوں چراں اور پورے صدق و اخلاص سے) ایمان لے آؤ اللہ پر، اور اس کے رسولوں پر، اور اگر تم (صدق و اخلاص سے) ایمان لے آئے، اور تم نے تقویٰ (و پرہیزگاری) کو اپنایا، تو تمہارے لئے بہت بڑا اجر ہے 
۱۷۹.	۔۔ اور وہ لوگ جو بخل سے کام لیتے ہیں ان چیزوں میں سے جن سے ان کو اللہ نے نوازا ہے اپنے فضل (و کرم) سے، وہ ہرگز یہ نہ سمجھیں کہ یہ (بخل) ان کے لئے بہتر ہے، بلکہ یہ ان کے لئے بہت برا ہے (اور وہ یاد رکھیں کہ) جو کچھ انہوں نے بخل کر کے جوڑا تھا کل قیامت کے روز اس کو ان کے گلے کا طوق بنا دیا جائے گا، اور اللہ ہی کے لئے ہے میراث آسمانوں اور زمین (اور ان دونوں کے درمیان کی ساری کائنات) کی، اور اللہ پوری طرح باخبر (و آگاہ) ہے، ان تمام کاموں سے جو تم لوگ کرتے ہو
۱۸۰.	۔۔ بے شک اللہ نے سن لی بات ان (بد بخت اور منحوس) لوگوں کی جو کہتے ہیں کہ اللہ محتاج ہے (والعیاذ باللہ) اور ہم دولت مند، ہم لکھ رکھیں گے ان کی باتوں کو بھی، اور ان کے انبیاء (کرام) کے قتل ناحق کرنے (کے سنگین ترین جرم) کو بھی، اور (پھر وقت آنے پر ہم ان سے) کہیں گے کہ لو اب چکھ لو تم لوگ مزہ دوزخ کی اس (دہکتی) بھڑکتی آگ کا 
۱۸۱.	۔۔ یہ بدلہ ہے تمہاری اس کمائی کا جو تم لوگوں نے خود اپنے ہاتھوں آگے بھیجی تھی، اور یقیناً اللہ (کسی بھی طرح کا) کوئی ظلم نہیں کرتا اپنے بندوں پر
۱۸۲.	۔۔ جن لوگوں کا کہنا یہ ہے کہ اللہ نے ہم سے عہد لے رکھا ہے کہ ہم کسی رسول پر ایمان نہ لائیں یہاں تک کہ وہ ہمارے سامنے ایسی قربانی پیش کرے جسے (آسمانی) آگ آ کر کھا جائے، (ان سے) کہو کہ کتنے ہی رسول آ چکے مجھ سے پہلے کھلی کھلی نشانیاں لے کر، اور اس نشانی کے ساتھ بھی جس کا مطالبہ تم لوگ (آج مجھ سے) کر رہے ہو، تو پھر تم نے ان کو کیوں قتل کیا اگر تم سچے ہو (اپنے اس دعویٰ و مطالبے میں ؟)
۱۸۳.	۔۔ پھر بھی اگر یہ لوگ آپ کو (اے پیغمبر!) جھٹلاتے ہی جائیں گے تو (یہ کوئی نئی بات نہیں کہ) آپ سے پہلے بھی کتنے ہی رسولوں کو جھٹلایا جا چکا ہے، جو (اپنی صداقت و حقانیت کی) کھلی کھلی نشانیاں (پاکیزہ آسمانی) صحیفے (اور حق و صداقت کی) روشنی بخشنے والی (الہامی) کتابیں لے کر آئے تھے، 
۱۸۴.	۔۔ (کوئی مانے یا نہ مانے یہ بہرحال ایک اٹل حقیقت ہے کہ) ہر شخص نے موت کا مزہ بہرحال چکھنا ہے، اور یہ بھی ایک اٹل حقیقت ہے کہ تم لوگوں کو تمہارے پورے پورے اجر قیامت کے دن ہی دئیے جائیں گے، پس جس کو دوزخ کی اس (ہولناک) آگ سے بچا لیا گیا، اور اس کو جنت میں داخل کر دیا گیا، تو وہ یقیناً حقیقی کامیابی سے سرفراز ہو گیا، اور دنیا کی یہ (عارضی و فانی) زندگی دھوکے کے سامان کے سوا کچھ نہیں 
۱۸۵.	۔۔ تمہاری ضرور آزمائش ہو گی (اے ایمان والو!) تمہارے مالوں میں بھی، اور تمہاری جانوں میں بھی، اور تمہیں ضرور سننا پڑیں گی بہت سی تکلیف دہ باتیں ان لوگوں سے بھی جن کو تم سے پہلے کتاب دی گئی، اور ان سے بھی جو کھلے شرک پر ہیں، اور اگر تم نے صبر (و استقامت) سے کام لیا، اور تم لوگ تقویٰ (و پرہیز گاری) پر کار بند رہے، تو (یقیناً تم مراد کو پہنچ گئے کہ) بے شک یہ ہمت کے کاموں میں سے ہے 
۱۸۶.	۔۔ اور (وہ بھی یاد کرنے کے لائق ہے کہ) جب اللہ نے پختہ عہد لیا ان لوگوں سے جن کو کتاب دی گئی کہ تم نے ضرور بالضرور اس کو کھول کر بیان کرنا ہے لوگوں (کی بھلائی اور نفع رسانی) کے لئے، اور اس (کے کسی بھی حصے) کو بھی تم نے چھپانا نہیں، مگر (اس کے باوجود) انہوں نے اس (عہد و پیمان) کو پس پشت ڈال دیا، اور اس کے بدلے میں انہوں نے (دنیاء دوں کے) گھٹیا مول کو اپنا لیا، سو بڑا ہی برا ہے وہ کچھ جسے یہ لوگ (حق کے مقابلے میں) اپنا رہے ہیں 
۱۸۷.	۔۔ (اور) کبھی گمان بھی نہ کرنا ان لوگوں کے بارے میں جو خوش ہوتے (اور بغلیں بجاتے) ہیں اپنے کرتوتوں پر، اور وہ چاہتے ہیں کہ ان کی تعریف کی جائے ایسے کاموں پر جو انہوں نے کئے نہیں، سو ان کے بارے میں کبھی یہ گمان نہیں کرنا کہ وہ عذاب سے کسی طرح کے بچاؤ (اور حفاظت) میں ہیں، (ہرگز نہیں) اور ان کے لئے ایک بڑا ہی دردناک عذاب ہے 
۱۸۸.	۔۔ اور اللہ ہی کے لئے ہے بادشاہی آسمانوں اور زمین کی، اور اللہ ہر چیز پر پوری قدرت رکھتا ہے 
۱۸۹.	۔۔ بے شک آسمانوں اور زمین کی پیدائش، اور رات دن کے ادلنے بدلنے میں، (غور و فکر کے لئے) بڑی بھاری نشانیاں ہیں، ان عقل خالص (و سلیم) رکھنے والوں کیلئے 
۱۹۰.	۔۔  جو یاد کرتے ہیں اللہ کو کھڑے، بیٹھے، اور اپنے پہلووں پر لیٹے، (ہر حال میں) اور وہ غور و فکر سے کام لیتے ہیں، آسمانوں اور زمین میں، (اور پھر وہ بے ساختہ پکار اٹھتے ہیں کہ) اے ہمارے رب، تو نے یہ (سب کچھ) بے کار (اور بے مقصد) پیدا نہیں فرمایا، تو پاک ہے (ہر نقص و عیب سے اور اس سے کہ تو یہ سب کچھ بے مقصد پیدا فرمائے) پس تو ہمیں (ہمارے اس ایمان و عقیدہ کے صلہ و نتیجہ میں اور اپنے فضل و کرم کی بناء پر) بچا لے دوزخ کے عذاب سے 
۱۹۱.	۔۔ اے ہمارے رب، بے شک جس کو تو نے (اے ہمارے مالک!) ڈال دیا دوزخ کے عذاب میں، تو یقیناً اس کو تو نے دو چار کر دیا سخت (ذلت و) رسوائی سے، (اس کے اپنے کئے کہ پاداش میں) اور ایسے ظالموں کے لئے کوئی (یارو) مددگار نہیں ہو گا
۱۹۲.	۔۔  اے ہمارے رب، بے شک ہم نے سنا ایک پکارنے والے کو جو پکار رہا تھا ایمان کے لئے کہ (صدق دل سے) ایمان لاؤ تم سب (اے لوگو!) اپنے رب پر، سو ہم (صدق دل سے) ایمان لے آئے، پس تو اے ہمارے رب (اس ایمان کے طفیل) بخش دے ہمارے گناہوں کو، اور مٹا دے ہم سے ہماری برائیوں (کی میل کچیل) کو، (اپنے عفو و درگزر کے آب ذلال سے) اور ہمارا خاتمہ فرما نیک لوگوں کے ساتھ
۱۹۳.	۔۔ اور عطا فرما دے ہمیں اے ہمارے رب، وہ کچھ کہ جس کا تو نے ہم سے وعدہ فرما رکھا ہے اپنے رسولوں کے ذریعے، اور ہمیں رسوا نہیں کرنا قیامت کے روز، بے شک تو (اے اصدق القائلین!) خلاف نہیں کرتا اپنے وعدے کے 
۱۹۴.	۔۔ سو قبول فرما لیا ان کے رب نے ان کی ان دعاؤں کو، (اپنے کرم بے پایاں سے، اور فرمایا کہ میری شان یہی ہے کہ) بے شک میں کبھی ضائع نہیں کرتا، تم میں سے کسی بھی شخص کے عمل کو، خواہ وہ کوئی مرد ہو یا عورت، تم سب آپس میں ایک دوسرے (کی جنس) سے ہو  سو جن لوگوں نے اپنے گھر بار کو چھوڑا (میری خاطر) اور ان کو نکال باہر کیا گیا ان کے گھروں سے (ظلم و زیادتی کے ساتھ) اور جن کو (طرح طرح سے) ستایا گیا میری راہ میں، اور جو لڑے اور مارے گئے، تو میں ضرور داخل کر دوں گا ان کو ایسی عظیم الشان جنتوں میں جن کے نیچے سے بہہ رہی ہوں گی طرح طرح کی (عظیم الشان اور بے مثال) نہریں اللہ کے یہاں سے (ملنے والے) ایک عظیم الشان بدلہ (اور جزاء) کے طور پر، اللہ ہی کے پاس ہے سب سے عمدہ (اور کامل) بدلہ 
۱۹۵.	۔۔ (اور خبردار اے مخاطب!) تم کو کبھی بھی دھوکے میں نہ ڈالنے پائے چلنا پھرنا کافروں کا مختلف شہروں (اور ملکوں) میں 
۱۹۶.	۔۔ (کہ یہ سب کچھ تو محض) چند روزہ سامان عیش و عشرت ہے (اور بس) پھر ان کا دائمی ٹھکانا تو جہنم ہی ہے، (ان کے اپنے کفر اور غفلت شعاری کی بناء پر) اور بڑا ہی برا ٹھکانا ہے وہ 
۱۹۷.	۔۔ (اس کے برعکس جو لوگ (زندگی بھر) ڈرتے رہے اپنے رب سے، ان کے لئے ایسی عظیم الشان جنتیں ہیں (دائمی اور ابدی انعام و بدلہ کے طور پر) جن کے نیچے سے بہہ رہی ہوں گی طرح طرح کی (عظیم الشان اور بے مثل) نہریں، جن میں ان (سعادت مندوں) کو ہمیشہ رہنا نصیب ہو گا، ایک عظیم الشان (اور بے مثل) مہمانی کے طور پر، اللہ تعالیٰ کے یہاں سے، اور جو کچھ اللہ کے پاس ہے (اس کے) نیک بندوں کیلئے وہ (کفار کے اس چند روزہ سامان عیش و عشرت سے) کہیں بڑھ کر بہتر ہے 
۱۹۸.	۔۔ اور اہل کتاب میں سے بھی یقیناً کچھ لوگ ایسے (راست رو) ہیں جو ایمان رکھتے ہیں اللہ پر، اور اس کتاب پر جو اتاری گئی تمہاری طرف، اور اس پر بھی جو اتاری گئی ان کی طرف، اس حال میں کہ وہ (دل و جان سے) جھکے رہتے ہیں اللہ کے حضور وہ نہیں اپناتے اللہ کی آیتوں کے بدلے میں (دنیاء دوں کا) تھوڑا (اور گھٹیا) مول  ایسوں کے لئے ان کا اجر (و ثواب) ہے، ان کے رب کے یہاں بے شک اللہ بڑا ہی جلد حساب چکا دینے والا ہے 
۱۹۹.	۔۔ اے وہ لوگوں جو ایمان لائے ہو تم صبر (و استقامت) سے کام لیا کرو (تکالیف و مصائب پر) اور (ثابت قدمی و) پامردی دکھایا کرو دشمن کے مقابلے میں، اور (مستعد و) کمر بستہ رہا کرو (حق کی خدمت کے لئے) اور ڈرتے رہا کرو تم اللہ سے تاکہ تم لوگ فلاح پا سکو

تفسیر

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۴۔ یعنی جس سے حق اور باطل کے درمیان فرق واضح ہو جاتا ہے اور راہ حق و ہدایت پوری طرح نکھر کر سامنے آ جاتی ہے۔ سو یہ تورات کی ایک خاص صفت تھی۔ جو اب قرآن حکیم میں بدرجہ تمام و کمال پائی جاتی ہے۔ پس جو لوگ اس کتاب حکیم پر ایمان کی دولت سے محروم ہیں وہ حق و ہدایت کی روشنی سے محروم اور اندھیروں میں ڈوبے ہوئے ہیں والعیاذ باللہ العظیم
۵۔  سو آسمان و زمین کی اس پوری کائنات کی کوئی بھی چیز اس سے مخفی و مستور نہیں ہو سکتی وہ ہر چیز کو جانتا ہے اور پوری طرح جانتا ہے پس معبود برحق وہی اور صرف وہی وحدہٗ لاشریک ہے۔
۷۔ جن کی مراد واضح ہے اور ان میں کسی طرح کا کوئی اشتباہ نہیں عمل کا مدار و انحصار انہی آیتوں پر ہے۔ یہی آیات کریمات اس کتاب حکیم کی اصل اور اساس ہیں اور اصل رجوع انہی کی طرف ہے۔  نوٹ۔  اور جو آگے دو قسم پر ہیں ایک وہ جن کا معنی اللہ کے سوا کوئی جانتا ہی نہیں جیسے حروف مقطعات وغیرہ اور دوسری وہ جن کے معانی تو معلوم ہیں لیکن ان کے اصل حقائق اللہ کے سوا کوئی نہیں جانتا۔ جیسے استواء علی العرش کہ استواء کا معنی و مفہوم تو اصل لغت کے اعتبار سے واضح ہے، لیکن حضرت حق جَلَّ مَجْدَہ کے استواء علی العرش کی حقیقت اور کیفیت کو جاننا ہمارے بس میں نہیں، سبحانہ و تعالیٰ نوٹ۔جمہور اہل علم کے نزدیک یہاں پر وقف لفظ جلالہ یعنی اللہ پر ہے، اور اس کے بعد والرَّاسِخُوْنَ فی العلم سے شروع ہونے والا کلام کلام مستانف ہے، سو اس صورت میں معنی و مطلب یہ ہو گا کہ متشابہ کی مراد اللہ تعالیٰ کے سوا کوئی نہیں جانتا، اور جو راسخ فی العلم لوگ ہیں وہ کہتے ہیں کہ ہم اس پر ایمان رکھتے ہیں، سب ہمارے رب ہی کی طرف سے ہے۔ جبکہ بعض دوسرے اہلِ علم کی رائے اس کے خلاف ہے۔ تفصیل ہماری بڑی تفسیر میں۔نوٹ۔  جن کی عقلیں زیغ و ضلال کے جملہ شوائب سے پاک اور صاف ہوتی ہیں کہ وہی حق و ہدایت کی دولت سے سرفراز ہوتے، اور راہ حق و صواب کو اپناتے ہیں، اور اس کے برعکس جن کی عقلیں شوائب کفر و شرک، زیغ و ضلال اور مادہ و معدہ پرستی کی کدورات سے میلی ہو جاتی ہیں، ان کو نور حق وہدایت سے سرفرازی نصیب نہیں ہو سکتی کہ ایسی عقلیں ماؤف اور معطل ہو جاتی ہیں۔ والعیاذُ باللہ العظیم، بکل حالٍ من الاحوال
۸۔ سو یہ کائنات پوری اور اس کے اندر جو کچھ ہے وہ سب کا سب تیری ہی عطاء و بخشش کا نمونہ و مظہر ہے۔ اس دنیا میں جس کو ملا اور جو کچھ ملا وہ سب کا سب تیری ہی عطا و بخشش سے ملا۔ کہ ہر طرح کی عطاء و بخشش تیری ہی صفت و شان ہے۔ اور تو ہی وہاب و کریم ہے، تَبَارَکْتَ وَتَعَالَیْتَ واضح رہے کہ وہاب کی اسی صفت کریمہ کی طرف نسبت سے لفظ وہابی بنتا ہے۔ جس کے معنی ہوتے ہیں اللہ والا۔ جو کہ بہت بڑا اعزاز اور ایک عظیم الشان نسبت اور شرف ہے مگر اہل بدعت اپنی بدبختی اور کج فہمی کی بناء پر اس کو اہل حق کے خلاف طعن و تشنیع کے طور پر استعمال کرتے ہیں اور اس طرح ایسے لوگ اپنی محرومی اور شقاوت و بدبختی میں مزید اضافہ کرتے ہیں اور ان کو اپنی اس محرومی کا احساس بھی نہیں ہوتا۔ والعیاذ باللہ العظیم، بکل حال من الاحوال
۱۰۔ سو جس مال و اولاد اور دنیا و دولت پر یہ لوگ آج مست اور مغرور ہیں، وقت آنے پر وہ ان کے کچھ بھی کام نہیں آ سکے گی، بلکہ وہ ان کے لئے آتش دوزخ میں اضافے کا باعث بنے گی۔ اور اس طور پر کہ اس سے ان کے لئے نکلنے اور بچنے کی پھر کوئی صورت ممکن نہ ہو گی۔ اور یہ ہمیشہ کے لئے آتش دوزخ کا ایندھن بن کر رہیں گے، سو اصل دولت ایمان و یقین کی دولت ہے، جو انسان کو دارین کی سعادت و سرخروئی سے سرفراز کرنے والی واحد دولت ہے، اور جس کی کمائی اور اس سے سرفرازی کا موقع یہی دنیاوی زندگی اور اس کی فرصت محدود ہے جو کہ رفتہ رفتہ انسان کے ہاتھ سے رخصت ہوتی جاتی ہے اور اس طور پر کہ اس کی واپسی کی پھر کوئی صورت ممکن نہیں ہو گی مگر اہل کفر و باطل کو اس کا شعور و احساس نہیں۔ والعیاذ باللہ العظیم۔ پس بڑے ہی محروم اور بدنصیب ہیں وہ لوگ جو دولت ایمان و یقین سے محروم اور اس کے تقاضوں سے غافل ولاپرواہ ہیں، کیونکہ یہ خسارہ و محرومی ایسا ہولناک خسارہ اور اس قدر سنگین محرومی ہے جو دارین کی ہلاکت وتباہی کا باعث ہے والعیاذ باللہ العظیم بِکُلِّ حالٍ من الاحوال، وفی کل موطن من المواطن فی الحیاۃ، جبکہ اس کے برعکس ایمان و یقین کی دولت سے سرفرازی کے بعد انسان کی ہر حالت اس کے لئے خیر ہی بن جاتی ہے، دنیا ملے تو بھی خیر، اور نہ ملے تو بھی خیر، دنیا ملنے کی صورت میں اس کو شکر کی توفیق و سعادت نصیب ہو گی، اور دنیا نہ ملنے کی صورت میں صبر و قناعت کی، وباللہ التوفیق لما یحب و یرید،
۱۱۔ اتنا برا اور اس قدر ہولناک ٹھکانا کہ اس جہاں میں اس کا تصور کرنا بھی کسی کے لئے ممکن نہیں، سو جو لوگ اپنے کفر و باطل پر اڑے ہوئے ہیں، اور وہ پیغام حق و ہدایت کو سننے ماننے کے لئے تیار ہی نہیں ہوتے۔ ان کو بالآخر اپنے اس انتہائی ہولناک انجام سے دو چار ہو کر رہنا ہے۔ اور جب دنیا سے وہ دولت ایمان و یقین سے محرومی کے ساتھ رخصت ہوئے تو ان کو دوزخ کے اس انتہائی ہولناک گڑھے میں ہمیشہ ہمیشہ کے لئے مبتلا رہنا ہے، وہ کبھی اور کسی بھی طرح اس سے نکل نہیں سکیں گے، اور یہی ہے سب سے بڑی محرومی اور انتہائی ہولناک خسارہ جو کہ خساروں کا خسارہ اور محرومیوں کی محرومی ہے، والعیاذ باللہ العظیم۔
۱۳۔ سو ایسے ہی لوگ ہیں، جو کہ چشم بینا اور دیدہ عبرت و بصیرت رکھتے ہیں، اور وہی ایسے مواقع سے درسِ عبرت و بصیرت لیتے ہیں، اور وہی یہ اہم سبق لیتے ہیں کہ اصل قوت ایمان و یقین کی قوت ہے جس سے سرفرازی کے بعد تھوڑی سی تعداد بھی ظاہری اسباب و وسائل سے عاری اور بے سہارا ہونے کے باوجود اپنے سے کہیں بڑی قوت پر غالب آ جاتی ہے، اگرچہ وہ مادی ساز وسامان کے اعتبار سے بھی کہیں بڑھ کر ہو۔ مگر یہ سبق دیدہ بنا رکھنے والے لوگ ہی لے سکتے ہیں ورنہ عام لوگوں کے لئے اس طرح کے عبرت انگیز مواقع میں بھی کوئی درس عبرت و بصیرت نہیں ہوتا۔ کہ ان کا دیکھنا محض حیوان کا دیکھنا ہوتا ہے والعیاذُ باللہ العظیم۔
۱۴۔ سو ابنائے دنیا کی قاصر و محدود اور مادہ پرست نگاہوں میں یہی چیزیں کھبا دی گئی ہیں، ان کا اوڑھنا بچھونا اور منتہائے نظر یہی کچھ ہے، وہ مادہ و معدہ سے تعلق رکھنے والی انہی چیزوں کے لئے جیتے اور انہی کے لئے مرتے ہیں ذَالِکَ مَبْلَغُہُمْ مِّنَ الْعِلْمِ۔ یعنی ان کے علم کی انتہاء اور ان کا منتہاء مقصود ہے یہی کچھ ہے اور بس حالانکہ یہ سب کچھ دنیائے دُوں کا چند روزہ سامان اور متاعِ فانی ہے۔ اور بس سو بڑے ہی خسارے میں ہیں وہ لوگ جو دنیائے فانی کے اسی متاع قلیل اور حطامِ زائل کو اپنا اصل مقصود قرار دے کر آخرت کی ابدی زندگی اور اس کے تقاضوں کو پس پشت ڈال کر نچنت و بے فکر بیٹھے ہیں۔ والعیاذُ باللہ العظیم، اس طرح ایسے لوگ اپنے لئے اس ہولناک خسارے کا سامان کرتے ہیں جس جیسا دوسرا کوئی خسارہ نہیں ہو سکتا اور اس پر مستزادیہ کہ ان کو اپنے اس خسارے کا شعور و احساس ہی نہیں، بلکہ یہ اپنے اس رویے پر خوش اور مست و مگن ہیں، اور سمجھتے ہیں کہ وہ سب کچھ ٹھیک کر رہے ہیں، وَہُمْ یَحْسَبُوْنَ اَنَّہُمْ یُحْسِنُوْنَ صُنْعًا،
۱۵۔ سو تقاضائے عقل و نقل یہی ہے کہ آخرت کی ان ابدی اور حقیقی نعمتوں ہی کو اپنا اصل مقصد اور حقیقی نصب العین قرار دیا جائے اور حیات دنیا کی اس فرصت محدود میں آخرت کی اس حقیقی کامیابی اور ابدی بادشاہی سے سرفرازی کے لئے کوشش کی جائے کہ اس کا موقع یہی دنیاوی زندگی ہے ایمان و عمل کی دولت اسی میں کمائی جا سکتی ہے اس کے بعد اس کا کوئی موقع و مقام ممکن نہیں، کیونکہ دارالعمل یہی دنیاوی زندگی ہے، جو کہ آخرت کے لئے مزرعۃ یعنی کھیتی ہے، جبکہ اس کے بعد آخرت کا وہ جہاں جو کہ فیصلے اور جزاء کا جہاں ہو گا، وہ درحقیقت اسی فصل کے کاٹنے اور اس کے پھل پانے کا جہاں ہو گا، وباللہ التوفیق لما یحب و یرید، وعلی ما یحب و یرید، بکل حالٍ من الاحوال وفی کل موطنٍ من المواطن فی الحیاۃ
۱۶۔ سو اس سے یہ واضح فرما دیا گیا کہ اپنے ایمان اور اعمال صالحہ کا حوالہ دے کر اور ان کے واسطے اور وسیلے سے اللہ تعالیٰ کے حضور دعا مانگی جائے۔ کیونکہ ایسی دعا کی قبولیت کی امید زیادہ ہوتی ہے اور اسی کی تائید صحیحین کی اس حدیث سے ہوتی ہے جو کہ حدیث غار کے نام سے مشہور و معروف ہے۔ کہ غار میں پھنس اور بند ہو جانے والے ان تینوں حضرات نے اپنے اپنے نیک اعمال کے واسطے سے اللہ تعالیٰ کے حضور مصیبت سے رہائی کی دعا کی تو وہ قبول ہو گئی۔ جس کے نتیجے میں پہاڑ ان کے راستے سے ہٹ گیا۔ اور ان تینوں کو اس مصیبت سے رہائی مل گئی۔ (بخاری کتاب البیوع۔ باب اِذا اشتری شیأاًلغیرہ بغیر اذنہ فرضی، و کتاب التہجد، باب الدعاء والصلوٰۃ من آخر اللیل۔ ومسلم کتاب المسافرین و قصرہا) ولاحمدللّٰہ جل وعلا
۱۷۔ اس لئے کہ رات کے پچھلے حصے یعنی سحری کے اس وقت میں دعا و استغفار کا خاص اثر اور فائدہ ہوتا ہے ایک تو اس لئے کہ غلبہ نیند کے اس خاص وقت میں اٹھنا بڑا مشکل، اور نفس کی خواہشات کو کچلنے میں خاص کارگر ہوتا ہے۔ اور دوسرے اس لئے کہ اس وقت قلب و ذہن مشاغل و وساوس سے نسبۃً زیادہ فارغ اور آزاد ہوتے ہیں، اور تیسرے اس لئے کہ اس وقت حضرت حق جَلَّ مَجْدُہ، کی خاص عنایات اس کے بندوں کے لئے متوجہ ہوتی ہیں جیسا کہ صحیح احادیث قدسیہ میں اس کی طرح طرح سے تصریح فرمائی گئی ہے بہر کیف اس سے اہل جنت کی خاص صفات کو بیان فرمایا گیا ہے جس سے یہ بھی ظاہر فرما دیا گیا ہے کہ جنت سے سرفرازی کسی قومیت اور نسل وغیرہ کی بناء پر نہیں ہو گی۔ بلکہ انسان کے اپنے ایمان و عقیدہ اور عمل و کردار سے ہو گی۔ پس جو اپنے ایمان و عقیدہ میں پختہ و راسخ ہو گا، اور اعمال صالحہ کی دولت اور اس کا ذخیرہ رکھتا ہو گا وہی اس سے سرفرازی کا اہل اور مستحق ہو گا۔ خواہ وہ کہیں کا بھی ہو، اور اس کا تعلق کسی بھی قوم قبیلے اور ملک و ملت سے ہو۔ اللہ تعالیٰ ہمیشہ اور ہر حال میں اپنی رضا و خوشنودی کی راہوں پر چلنا نصیب فرمائے۔ اور نفس و شیطان کے ہر مکر و فریب سے اپنی حفاظت و پناہ میں رکھے۔ آمین ثم آمین
۱۹۔ سو دین حق صرف اسلام ہے۔ اور نجات و سرخروئی اسی سے وابستہ ہے اس کے سوا اور کوئی بھی دین اللہ تعالیٰ کے ہاں قابل قبول نہیں اور ایسے لوگ آخرت میں یقیناً اور قطعی طور پر محروم اور خسارے میں ہیں۔ جیسا کہ دوسرے مقام پر اس کی اس طرح تصریح فرمائی گئی ہے وَمَنْ یَّبْتَغِ غَیْرَ الْاِسْلَامِ دِیْنًا فَلَنْ یُّقْبَلَ مِنْہُ وَہُوَ فِی الْاٰخِرَۃِ مِنَ الْخَاسِرِیْنَ (اٰل عمران۔٨۵) پس جو لوگ لاپرواہی اور غیر ذمہ داری سے کہہ دیا کرتے ہیں کہ سب دین ٹھیک ہیں سب نیکی کی دعوت دیتے ہیں وغیرہ وغیرہ وہ سراسر غلط، جھوٹ اور ناحق بات کہتے ہیں دین حق صرف اسلام ہے۔ اس کے بغیر نجات کی کوئی صورت ممکن نہیں، اسلام ہی دین فطرت اور اس پوری کائنات کا دین ہے، والحمد للہ جل وعلا
۲۰۔ اور آپ نے پیغام حق و ہدایت پہنچا دیا۔ اور پوری طرح پہنچا دیا۔ اس کے بعد آپ کا ذمہ فارغ ہو گیا۔ آپ پر ان کی کوئی ذمہ داری نہیں، یہ لوگ اپنی محرومی اور ہلاکت و تباہی کے ذمہ دار خود ہیں آپ کا کام صرف پیغام حق و ہدایت کی تبلیغ ہے اور بس آگے لوگوں سے حق کو منوا لینا اور ان کو راہ حق پر ڈال دینا نہ آپ کے ذمے ہے اور نہ ہی آپ کے بس میں اس کے بعد آپ کا ذمہ فارغ، اس کے بعد جنہوں نے حق کو قبول کیا ان کا خود اپنا بھلا، اور جنہوں نے اس سے منہ موڑا، والعیاذ باللہ، ان کا خود اپنا نقصان،
۲۱۔ یعنی یہاں پر نکرہ تحت النفی واقع ہوا ہے جو عموم کا فائدہ دیتا ہے۔ یعنی یہ لوگ اللہ کے نبیوں کو قتل کرتے ہیں بغیر کسی بھی قسم کے حق کے، کیونکہ کسی نبی کے قتل کرنے کا کوئی حق ہو ہی نہیں سکتا، حتی کہ جو لوگ قتل انبیاء کے اس سنگین اور انتہائی ہولناک جرم کا ارتکاب کرتے ہیں ان کے نزدیک بھی نبیوں کا قتل ناحق ہی ہوتا ہے۔ اس لئے بعض مترجمین جو اس لفظ کا ترجمہ ناحق طور پر جیسے الفاظ سے کرتے ہیں وہ اس کا پورا اور صحیح ترجمہ نہیں بنتا۔ کیونکہ وہ ترجمہ دراصل بِغَیْرِ الْحَقِّ کا ہوتا ہے، جبکہ یہاں پر بِغَیْرِ حَقِّ فرمایا گیا ہے۔ اور ان دونوں تعبیروں میں بڑا فرق ہے۔ نوٹ۔  سو ایسے لوگوں کے لئے بڑے ہی دردناک عذاب کی خوشخبری ہے، کیونکہ ان کا جرم بڑا ہی سنگین ہے۔ ابن جریر نے حضرت ابو عبیدہ بن الجراح سے روایت کیا ہے کہ میں نے اللہ کے رسول صلی اللہ علیہ و سلم سے پوچھا کہ قیامت کے روز سب سے زیادہ سخت عذاب کس کو ہو گا؟ تو آپ صلی اللہ علیہ و سلم نے اس کے جواب میں ارشاد فرمایا کہ جس نے کسی نبی کو قتل کیا ہو، یا کسی ایسے شخص کو قتل کیا ہو، جو نیکی کی تعلیم دیتا، اور برائی سے روکتا تھا، پھر آپ صلی اللہ علیہ و سلم نے ارشاد فرمایا کہ ابو عبیدہ بنو اسرائیل نے ایک دن صبح کے وقت میں تینتالیس نبیوں کو ایک ساتھ قتل کیا۔ پھر اسی دن کی شام کو انہوں نے ایک سو ستراں لوگوں کو قتل کیا، جو نیکی کی تعلیم دیتے اور برائی سے روکتے تھے (تفسیر المراغی وغیرہ)
۲۳۔ سو ایسے لوگوں کا حال بڑا تعجب انگیز اور عبرت خیز ہے کہ ان کو کتاب ہدایت کا ایک حصہ دیا گیا۔ اس کے بعد جب ان کے پاس کتاب ہدایت اپنی پوری اور کامل شکل میں آ گئی تو چاہیے تو یہ تھا کہ یہ لوگ آگے بڑھ کر اس کو اپناتے، اور پورے شوق و ذوق سے اپناتے اور اس طرح اپنے لئے دارین کی سعادت و سرخروئی سے سرفرازی کا سامان کرتے۔ مگر اس کے برعکس ان کے ایک بڑے گروہ نے اس سے منہ موڑا اور بے رُخی برتی، اور اس طرح انہوں نے پیغام حق و ہدایت سے منہ موڑ کر سعادت دارین سے سرفرازی کی بجائے دارین کی ہلاکت و تباہی کی راہ کو اپنایا، جو کہ خساروں کا خسارہ اور ہلاکتوں کی ہلاکت ہے، مگر ان کو اپنے اس سب سے بڑے خسارے کا احساس تک نہیں والعیاذُ باللہ العظیم
۲۴۔ سو اس سے یہ حقیقت واضح ہو جاتی ہے کہ دین میں خود ساختہ اور من گھڑت باتوں کے اضافے اور آمیزش کے نتیجے میں انسان راہ حق و ہدایت سے ہٹ جاتا ہے۔ اور وہ دین حنیف کی روشنی سے محروم ہو کر کہیں سے کہیں جا پہنچتا ہے۔ جیسا کہ آج امت مسلمہ کے بہت سے فرقوں اور گروہوں کا بھی یہی حال ہے۔ والعیاذ باللہ العظیم۔ اسی لئے نبی علیہ الصلوٰۃ والسلام نے ارشاد فرمایا اتَّبِعُوْا وَلَا تَبْتَدِعُوْا، یعنی تم لوگ پیروی کرو، اور دین میں نئی نئی باتیں مت نکالو، سو اتباع یعنی دین حنیف کی تعلیمات مقدسہ کی پیروی کرنا سعادتوں کی سعادت اور ابتداع یعنی دین میں نئی باتیں نکالنا محرومیوں کی محرومی ہے، والعیاذُ باللہ العظیم، پس اتباع کا راستہ ہی صحت وسلامتی اور نجات و فلاح کا راستہ ہے،
۲۵۔  بلکہ اس روز ہر کسی کو اس کے اپنے کئے کرائے کا پورا پورا صلہ و بدلہ دیا جائے گا۔ اور عدل و انصاف کے تقاضوں کے عین مطابق دیا جائے گا۔ تو اس وقت حق سے منہ موڑنے والے ایسے بدبختوں کا کیا حال ہو گا۔ کہ اس وقت ایسوں کے لئے نہ کسی طرح کے کسی گریز و فرار کی کوئی گنجائش ہو گی، اور نہ کسی تدارک اور تلافی مافات کی کوئی صورت، والعیاذُ باللہ العظیم۔
۲۶۔ پس تُو اے ہمارے خالق و مالک! جو چاہے اور جیسا چاہے کرے۔ تیرے لئے نہ کچھ مشکل ہے، اور نہ کسی طرح کی کوئی رکاوٹ، اور تیرا ہر کام حق اور حقیقت پر مبنی ہے اور تیری شان عطا اور بخشش اور لگاتار و مسلسل عطاء و بخشش کی شان ہے، پس تو محض اپنے فضل و کرم اور انعام و احسان سے ہمیں حکومت و سلطنت، عزت و عظمت، اور ہر قسم کی عطاء اور خیر سے نواز دے، اور محض اپنے فضل و کرم سے، اور اپنی شان کریمی و رحیمی کی بناء پر نواز دے۔ اور ہماری کمزوریوں، کوتاہیوں، لغزشوں خطاؤں اور تقصیرات و مزلات سے درگزر فرما دے۔ کہ ہم تو ہر حال میں اور ہر اعتبار سے خطا کار و قصور وار ہیں۔ اور ہمیں اپنی خطاؤں اور تقصیرات کا احساس وادراک بھی ہے اور اعتراف و اقرار بھی، پس تو ہماری خطاؤں اور کوتاہیوں کو نہ دیکھ۔ بلکہ اپنی رحمتوں عنایتوں اور شان کریمی و رحیمی کے مطابق ہم سے معاملہ فرما، یا ذالجلال و الاکرام
۲۷۔ جس سے کبھی دن بڑا ہوتا ہے، اور رات چھوٹی، اور کبھی اس کے برعکس، اور دن اور رات کا یہ ادل بدل، اور اس کی اس تبدیلی کا یہ عمل ہمیشہ اور ہر حال میں جاری و ساری، اور مسلسل و لگاتار جاری و ساری رہتا ہے۔ جو تیری اے ہمارے خالق و مالک! قدرت بے پایاں، حکمت بے نہایت، اور رحمت و عنایت بے غایت، کا ایک کھلا اور عظیم الشان نمونہ و مظہر ہے۔ جس میں غور و فکر، تیری عظمت و قدرت، اور وحدانیت و یکجائی، کے عظیم الشان دلائل اور سامان ہائے غور و فکر موجود ہیں، جن میں غور و فکر سے کام لیکر عقل سلیم اور فطرت مستقیم رکھنے والے دل و جان سے تیرے حضور جھک جھک جاتے ہیں۔ ولک الحمد ولک الشکر بکلِّ حالٍ من الاحوال، وفی کل موطنٍ من المواطن فی الحیاۃ۔ نوٹ۔  سو زندگی و موت اور رزق و روزی سب کچھ تیرے ہی قبضہ قدرت و اختیار میں ہے، تو ہی نکالتا ہے زندہ کو مردہ سے، جیسے عالم کو جاہل سے، اور مومن کو کافر سے کہ یہ معنوی زندگی اور موت کے نمونے ہیں جو کہ ظاہر اور حسی موت و حیات سے کہیں زیادہ اہمیت اور عظمت شان رکھتے ہیں، یا جیسے درختوں اور نباتات کو گٹھلیوں اور بیجوں سے، انسان اور حیوان کو نطفہ سے، اور پرندے کو انڈے سے، وغیرہ جو کہ حسی زندگی اور موت کے نمونے ہیں۔ جو کہ تیری قدرت کاملہ، اور حکمت بالغہ کے عظیم الشان اور کھلے نمونے اور مظاہر ہیں، اور تیرے ہی قبضہ قدرت میں ہے رزق و روزی اور جملہ اسباب وسائل
۲۹۔ اور اس سب کو پوری طرح اور ایک برابر جانتا ہے، سو اسی کے مطابق وہ تم سے معاملہ فرمائے گا پس تم لوگ ہمیشہ اور ہر حال میں اس امر کی فکر و کوشش میں رہا کرو کہ تمہارا معاملہ اس خالق و مالک سے ہمیشہ صحیح اور درست رہے۔ کہ اس کے یہاں صرف ظاہرداری نہیں چلے گی۔ بلکہ باطن کے معاملے کا درست ہونا بھی ضروری ہے، کہ وہ ظاہر و باطن دونوں کو ایک برابر جانتا ہے، اور اس کے یہاں ظاہر و باطن دونوں کی صلاح و اصلاح مامور و مطلوب ہے، وباللہ التوفیق لما یحب و یرید، وعلی ما یحب و یرید۔
۳۱۔ سو اس ارشاد سے اللہ تعالیٰ کی محبت اور اس کے تقاضوں سے متعلق اہم اور بنیادی مسئلے کو پوری طرح اور بدرجہ تمام و کمال واضح فرما دیا گیا، جس کا خلاصہ یہ ہے کہ اہل ایمان کے نزدیک اللہ پاک سبحانہ و تعالیٰ کی محبت سب سے اہم، سب پر فائق اور سب سے مقدم ہے، کہ ہمارا اور اس پوری کائنات کا خالق و مالک اور اس میں حاکم و متصرف وہی وحدہٗ لاشریک ہے، اور اس کی رحمتوں اور عنایتوں میں ہمارے جسم و جان کا رواں رواں ڈوبا ہوا ہے، اسی لئے کہ دوسرے مقام پر ارشاد فرمایا گیا وَالَّذِیْنَ اٰمَنُوْا اشَدُّ حُ با لِّلّٰہِ الایٰۃ اور یہی تقاضا ہے عقلِ سلیم اور فطرتِ مستقیم کا، کہ محبت کا اصل اور سب سے بڑا مستحق اللہ وحدہٗ لاشریک ہی ہے کہ محبت کے تینوں بنیادی اسباب یعنی جمال کمال اور نوال اسی وحدہٗ لاشریک میں پائے جاتے ہیں اور بدرجہ تمام و کمال پائے جاتے ہیں، اس لئے محبوب حقیقی وہی اور صرف وہی وحدہٗ لاشریک ہے، اب رہ جاتی ہے یہ بات کہ اس غنی مطلق سبحانہ و تعالیٰ کی محبت کے تقاضے پورے کس طرح کئے جائیں؟ تو اس سوال کے جواب سے پوری دنیا عاجز و قاصر ہے، کیونکہ یہ چیز انسانی فکر و فہم اور اس کے علم و ادراک کی حدود سے خارج اور اس کی رسائی سے باہر ہے اس لئے اس کا جواب اس رب رؤف و رحیم نے اپنی رحمت بے پایاں اور عنایت بے نہایت سے اس آیت کریمہ میں خود ہی ارشاد فرما دیا۔ کہ اس کا طریقہ ہے اتباع رسول، علیہ الصلوٰۃ والسلام، اور پھر اتباع رسول کی اس سعادت پر دو عظیم الشان اور بے مثال انعامات کا مژدہ جانفزا بھی سنا دیا گیا، ایک یہ کہ اس سے اتباع کرنے والے محبوب خدا بن جائیں گے، اور دوسرے یہ کہ اس سے ان کو مغفرت ذنوب کی سعادت بھی نصیب ہو گی، اور وہ غفور و رحیم ان کو طرح طرح کے انعامات سے بھی نوازے گا، سو اتباع رسول کی سعادت دارین سے سرفرازی کا ذریعہ و وسیلہ ہے۔ وباللہ التوفیق۔ لما یحب و یرید، وعلیٰ ما یحب و یرید۔
۳۴۔ سو ان پاکیزہ ہستیوں کے یہاں پر اس ذکر سے دراصل اس شرک کی نفی و تردید کے لئے تمہید باندھی جا رہی ہے جو حضرت عیسیٰ اور حضرت مریم کے بارے میں ان کے ماننے والوں نے بعد میں دنیا میں پھیلایا اور جس کا کاروبار آج تک دنیا میں چل رہا ہے۔ اور دھڑلے سے چل رہا ہے اور جس کے نتیجے میں حضرت عیسیٰ کے پیش کردہ دین توحید کو دین شرک بنا دیا گیا، اور توحید کے عقیدہ صافیہ کے بجائے تثلیث کے اس من گھڑت شرکیہ عقیدے کو اپنا لیا گیا، جو نہ سمجھنے کا نہ سمجھانے کا، سو یہاں پر ارشاد فرمایا گیا کہ یہ سب حضرت انسان بشر اور ایک دوسرے کی اولاد تھے، ان میں کسی طرح کی الوہیت اور خدائی کا کوئی شائبہ تک نہیں تھا۔ ان کے بارے میں الوہیت اور خدائی کے جو دعوے کئے گئے۔ اور جو خود ساختہ اور من گھڑت عقیدے اختیار کئے گئے وہ سب کچھ افتراء تھا۔ اور جس کا حق اور حقیقت سے کوئی تعلق نہیں تھا۔ اور یہ سب افتراء پردازی ان کے نا خلف نام لیواؤں نے ان کے بعد کی۔ والعیاذ باللہ العظیم
۳۶۔ کہ پناہ دینے والا سب کو وہی وحدہٗ لاشریک ہے سب کچھ اسی کے قبضہ قدرت و اختیار میں ہے، لیکن افسوس کہ آج کا جاہل مسلمان اس خالق و مالک حقیقی سے منہ موڑ کر، اور اس سے اس کی پناہ کی درخواست کرنے کے بجائے طرح طرح کی شرکیات کا ارتکاب کرتا ہے؟ والعیاذُ باللہ العظیم، بہر کیف ارشاد فرمایا گیا کہ حضرت مریم نے اس بچی کو جنم دینے کے بعد اپنے رب کے حضور عرض کیا کہ میں اس کو اور اس کی اولاد کو شیطانِ مردود سے تیری پناہ میں دیتی ہوں، کہ شیطانِ مردود کے شر سے پناہ دینے والا اللہ وحدہٗ لاشریک ہی ہے۔ سبحانہ و تعالیٰ
۳۷۔ کیونکہ وہ چھوٹی بچی تھیں، ان کے لئے کسی کفیل، اور نگران کا ہونا ضروری تھا، اور حضرت زکریا رشتے میں ان کے خالو لگتے تھے۔ اس لئے ان کو حضرت مریم کا کفیل اور نگران بنا دیا گیا۔ اور وہ وہاں کے اس وقت سب سے بڑے کاہن تھے۔ اس لحاظ سے بھی اس کے حقدار وہی تھے ۔ نوٹ۔ محراب کا لفظ سن کر عام طور پر انسان کا ذہن اس محراب کی طرف جاتا ہے جو کہ ہماری مسجدوں میں بنا ہوا ہوتا ہے۔ اور پھر عام طور پر یہ آیت کریمہ ہماری مسجدوں کے محرابوں کے اندر لکھی ہوئی بھی ہوتی ہے۔ جس کی وجہ سے ایک عام آدمی اس الجھن میں پڑ جاتا ہے کہ حضرت مریم اس محراب میں کس طرح رہتی تھیں اور وہاں پر ان کے لئے طرح طرح کے پھل آخر کس طرح رکھے رہتے تھے۔ وغیرہ وغیرہ سو واضح رہے کہ یہاں پر محراب سے مراد وہ محراب سرے ہے ہی نہیں جو ہماری مسجدوں میں اس نام سے پایا جاتا ہے۔ بلکہ اس سے یہاں پر مراد وہ خاص حجرہ ہے جو عبادت کے لئے اس دور میں معبد کے ساتھ بنایا جاتا تھا۔ اور جس کو اہل کتاب کے یہاں مذبح کہا جاتا تھا اور جس کو مقصورہ بھی کہا جاتا تھا۔ سو یہ اسی طرح کا ایک خاص نوعیت کا کمرہ تھا۔ جو آج کل حرم مکی میں خَلْوَۃٍ کے نام سے معروف ہے۔ نوٹ۔  سو وہی مالک جو سب کو روزی دیتا اور رزق بے گمان سے نوازتا ہے۔ وہی مجھے یہ رزق و روزی اور ان پھلوں سے نوازتا ہے۔ سبحان اللہ! آدمی کی طبیعت صاف اور اس کا قلب و باطن صحیح ہو، تو کس طرح ایک چھوٹی سی معصوم بچی بھی فوری اور صاف طور پر کہتی ہے کہ یہ سب کچھ اللہ ہی کا دیا بخشا ہے کہ سب کو اور سب کچھ دینے بخشنے والا وہی وحدہٗ لاشریک ہے لیکن اس کے برعکس جن لوگوں کے دلوں پر شرک کی نحوست چھا جاتی ہے اور حرام خوری کی میل ان پر جم جاتی ہے وہ اللہ تعالیٰ کی دی بخشی ان نعمتوں کو کسی خود ساختہ اور من گھڑت سرکار، اور کسی جبہ قبہ اور بنی ٹھنی قبر وغیرہ کی طرف منسوب کرتے، اور کہتے ہیں کہ یہ سب انہی کا کرم ہے، اور اس طرح ایسے لوگ اپنے باطن کی سیاہی کو اور پکا، اور اپنی سیاہ بختی کے داغ کو اور گہرا کرتے جاتے ہیں سو ایسے لوگ کھاتے کسی کا اور گاتے کسی اور کا ہیں دیتا کوئی ہے مگر یہ نام کسی اور کا لیتے ہیں، اور ان کو اس کا احساس و شعور بھی نہیں ہوتا کہ اس طرح وہ اپنے لئے کس قدر ہولناک خسارے کا سامان کرتے ہیں اور یہی خساروں کا خسارہ ہے، والعیاذ باللہ العظیم۔
۳۹۔سو اس سے اندازہ کیا جا سکتا ہے کہ جب دعا صحیح موقع پر اور صحیح طریقے سے ہو تو حضرت واہب مطلق جَلَّ جَلَالُہ، کس قدر عظمت شان کے ساتھ اس کو شرف قبولیت سے نوازتا ہے کہ حضرت زکریا کو نماز کی حالت ہی میں اس کی قبولیت کے شرف سے آگاہ فرما دیا گیا۔ اور وہ بھی اس بے مثال طریقے سے کہ اس بچے کے نام اور اس کی امتیازی صفات سے بھی آگاہ فرمایا دیا گیا۔ اور نام بھی وہ تجویز فرمایا گیا جو اس کے لئے حیات طیبہ یعنی پاکیزہ زندگی کا آئینہ دار ہے۔ کیونکہ یحیی کے معنی ہوتے ہیں جو زندہ رہے۔ جیسا کہ عربی کا شاعر کہتا ہے وَسَمَّیْتُہ یَحْییٰ لِیَحْیًایعنی میں نے اپنے بیٹے کا نام یحییٰ اس لئے رکھا کہ وہ زندہ رہے، سو حضرت زکریا کو بشارت و خوشخبری سنائی گئی کہ آپ کو ایک ایسے عظیم الشان بیٹے سے سرفراز فرمایا جائے گا جو زندہ رہے گا، یعنی وہ ایسی عظیم الشان اور پاکیزہ زندگی گزارے گا کہ اپنے باپ اور اٰل یعقوب کے علم و فضل اور ان کی عظیم الشان اور پاکیزہ روایات کا امین و پاسدار ہو گا، سو آنجناب کو مسرتوں پر مسرتوں سے نوازا گیا، والحمد للہ جل وعلا بکل حال من الاحوال، وفی کل موطن من المواطن فی الحیاۃ، وہو العزیز الوہاب
۴۱۔ یعنی ہر وقت اور ہر حال میں اپنے رب کے ذکر اور اس کی تسبیح و تقدیس میں مشغول اور اس سے سرفراز و سرشار رہنا۔ کہ یہی اس کی ربوبیت کا تقاضا ہے، اور اسی میں خود انسان کا اپنا بھلا ہے۔ کہ اس کی یاد دلشاد ہی اصل میں انسان کی زندگی اور اس کے لئے دارین کی سعادت و سرخروئی کی کفیل و ضامن اور حقیقی فوز و فلاح کی شاہ کلید ہے۔ سو اس ارشادِ ربانی میں بڑے عظیم الشان درسہائے عبرت و بصیرت ہیں مثلاً یہ کہ پیغمبر نہ عالم غیب ہوتے ہیں، اور نہ مختار کل، جیسا کہ اہل بدعت کا کہنا ہے کیونکہ اگر ایسی کوئی بات ہوتی تو نہ حضرت زکریا کو خود اپنے لئے بیٹے کی اس طرح دعا و درخواست کرنے کی ضرورت ہوتی۔ اور نہ ہی اللہ تعالیٰ کی طرف سے بیٹے کی خوشخبری ملنے کے بعد اس کے لئے کسی نشانی کے مقرر کئے جانے کی کوئی ضرورت ہوتی، اور مزید یہ کہ اس میں حضرت زکریا کے لئے جو نشانی قدرت کی طرف سے مقرر فرمائی گئی وہ بھی عظیم الشان تھی کہ آپ تین دن تک صحت و سلامتی میں ہونے کے باوجود کسی سے بات نہیں کر سکیں گے، سوائے اشاروں کنایوں کے البتہ اپنے رب کا ذکر اور اس کی تسبیح کرنے کی اہلیت بدستور موجود اور برقرار رہیگی۔ سو اس سے ایک طرف تو اللہ تعالیٰ کی تسبیح و تحمید اور اس کے ذکر و یاد کی اہمیت واضح ہو جاتی ہے کہ آنجناب کو اس موقع پر اسی بات کی ہدایت فرمائی گئی اور اسی کا انتظام فرمایا گیا کہ آپ کسی سے دنیا کی کوئی بات تو نہیں کر سکیں گے۔ لیکن اپنے رب کی تسبیح و تحمید کی اہلیت و صلاحیت برابر موجود و برقرار رہے گی۔ تاکہ اس طرح آپ سارا وقت اللہ تعالیٰ کے ذکر اور اس کی تسبیح و تقدیس میں لگا سکیں گے۔ اور دوسرے یہ کہ اس سے یہ اطمینان بھی ہو گیا کہ یہ نشانی اللہ ہی کی طرف سے ہے، اس لئے اس ہدایت و بشارت میں کسی وسوسہ انسانی اور دغدغہ شیطانی کا کوئی خوف و خدشہ نہیں ہو سکتا۔ والحمد للہ جل وعلا۔
۴۴۔سو یہ حضرت رسالت مآب صلی اللہ علیہ و سلم کی نبوت و رسالت اور آپ صلی اللہ علیہ و سلم کی صداقت و حقانیت کا ایک واضح اور کھلا ثبوت ہے۔ کہ آپ صلی اللہ علیہ و سلم کے پاس ماضی کی ان قوموں اور ان کے ان حالات کے جاننے کا کوئی ذریعہ و وسیلہ موجود نہیں تھا۔ اور نہ ہی آپ صلی اللہ علیہ و سلم ان کے پاس موجود تھے۔ پھر ان کے ان حالات کے جاننے کا اور وہ بھی اس قدر باریک تفصیلات کے ساتھ جاننے کا اور کیا ذریعہ ہو سکتا ہے۔ سوائے وحی خداوندی کے سو یہ اس بات کا کھلا اور واضح ثبوت ہے کہ آپ صلی اللہ علیہ و سلم اللہ کے رسول ہیں، آپ صلی اللہ علیہ و سلم کے پاس اس کی وحی آتی ہے۔ اور آپ صلی اللہ علیہ و سلم یہ سب کچھ وحی کے ذریعے سناتے اور بتاتے ہیں ورنہ اس کے لئے دوسرا کوئی ذریعہ ممکن نہیں تھا، نیز وَمَا کُنْتَ لَدَیْہِمْ (آپ ان لوگوں کے پاس موجود نہیں تھے) کی تصریح سے واضح فرما دیا گیا کہ پیغمبر ہر جگہ حاضر و ناظر نہیں ہوتے جس طرح کہ کچھ اہل بدعت کا کہنا ماننا ہے۔ ہر جگہ حاضر و ناظر ہونا اللہ تعالیٰ ہی کی صفت اور اسی کی شان ہے، جیسا کہ دوسرے مقام پر ارشاد فرمایا گیا وَہُوَ مَعَکُمْ اَیْنَمَا کُنْتُمْ الایۃ (الحدید۔۴) یعنی وہ تم لوگوں کے ساتھ ہوتا ہے تم جہاں بھی ہوؤ گے، پس اس کی اس صفت میں کسی بھی اور کو شریک ماننا جائز نہیں۔ کہ ایسا کرنا شرک ہو گا جو کہ ظلم عظیم ہے۔ والعیاذُ باللہ العظیم، اللہ تعالیٰ ہمیشہ ہر حال میں، اور ہر اعتبار سے راہ حق و ہدایت پر مستقیم اور ثابت قدم رہنے کی توفیق بخشے، اور نفس و شیطان کے ہر مکر و فریب سے اپنی حفاظت و پناہ میں رکھے، آمین ثم آمین، یا رب العالمین، ویا اکرام الکرمین
۴۷۔ سو اس خالق کل اور مالک مطلق کا معاملہ اسباب و وسائل کا محتاج نہیں بلکہ اس کی شان کُنْ فَیَکُوْنَ کی شان ہے۔ وہ جو چاہتا ہے اور جیسا چاہتا ہے ویسا ہی ہو جاتا ہے، پس اس کا آپ کے یہاں اے مریم! بغیر کسی مسیس بشر کے بچہ پیدا کرنا کچھ بھی مشکل نہیں۔ پس تم اس کی بشارت پر مطمئن ہو جاؤ۔ اور اس بارے کوئی تعجب نہیں کرو وہ ہر چیز پر قادر ہے۔ سبحانہ و تعالیٰ۔
۴۸۔ یہاں پر کتاب سے مراد یا تو کتابت ہے یعنی لکھنا یعنی اللہ تعالیٰ اس بچے کو لکھنا سکھائے گا۔ اور یا اس سے مراد جنس کتاب ہے، یعنی وہ اس کو آسمانی کتابوں کی تعلیم دیگا، (المحاسن۔ اور المراغی وغیرہ) بہر کہف یُعَلِّمُہ کے کلمات کریمہ سے اس کی تصریح فرما دی گئی کہ ان کو اللہ تعالیٰ سب کچھ خود سکھائے اور پڑھائے گا۔ سو پیغمبر کا علم براہ راست اللہ تعالیٰ کی طرف سے ہوتا ہے۔ وہ دنیا میں کبھی کسی سے نہیں پڑھتے۔
۴۹۔ یعنی ان کی بعثت و تشریف آوری صرف بنی اسرائیل کی طرف ہو گی۔ نہ کہ کسی اور قوم کی طرف سو ان کی بعثت و تشریف آوری خاص قوم اور خاص زمانے کے لئے تھی۔ نہ کہ سب قوموں کی طرف اور تمام زمانوں کے لئے پس ان کے نام لیوا جو بنی اسرائیل کے سوا دوسری قوموں کے لئے اپنے دین کی تبلیغ کرتے ہیں وہ خود اپنے پیغمبر کی تعلیمات اور ان کی تصریحات کی خلاف ورزی کرتے ہیں، اور اس پر مزید یہ کہ یہ لوگ دنیا کو دین حق سے روک کر ان کو اپنی محرف عیسائیت کے چال میں پھانسنے کی جس کوشش میں لگے ہوئے ہیں، اس سے یہ دراصل خود اپنی ہلاکت و تباہی میں لگے ہوئے ہیں اور اپنی شرکیات کی تعلیم و تبلیغ کے ذریعے یہ لوگ اپنے لئے جہنم کا سامان کر رہے ہیں جو کہ ظلم بالائے ظلم اور محرومی پر محرومی ہے۔ والعیاذ باللہ۔ روایات کے مطابق حضرت عیسیٰ پر جب وحی نازل ہوئی اس وقت ان کی عمر تیتیس سال تھی۔ اور وہ صرف تین برس تک ان لوگوں کے اندر موجود رہے، اس کے بعد ان کو آسمان کی طرف اٹھایا لیا گیا، (المراغی وغیرہ) سو عالمی بعثت صرف حضرت محمد صلی اللہ علیہ و سلم کی ہے جو قیامت تک سب زمانوں اور تمام انسانوں کے لئے ہے، اور ساری دنیا کی فوز و فلاح اسی سے وابستہ ہے، ولحمد للہ۔
یعنی یہ معجزات جو قدرت کی طرف سے میرے ہاتھ پر ظاہر فرمائے گئے ہیں یہ اس بات کا ثبوت اور اس کی نشانی ہیں کہ میں واقعۃً اللہ کا رسول اور اپنے دعوے میں سچا ہوں اگر تم لوگ ماننے والے ہو تو تمہارے لئے اب اس میں کسی حیل و حجت کی کوئی گنجائش باقی نہیں رہ گئی سو معجزہ اللہ تعالیٰ کا فعل ہوتا ہے جو پیغمبر کے ہاتھ پر ان کی تصدیق کے لئے ظاہر ہوتا ہے، اسی لئے حضرت عیسیٰ علیہ الصلوٰۃ والسلام نے اپنے ان معجزات کے ذکر میں بار بار بِاذْنِ اللّٰہ کی تصریح فرمائی کہ یہ سب کچھ اللہ تعالیٰ ہی کے اذن و حکم اور اسی کی مشیت و قدرت سے ہوا۔ میرا اس میں اپنا کوئی اختیار نہیں۔ پس تم لوگ اللہ سے ڈرو۔ اور میری اطاعت و فرمانبرداری کرو۔ یہی ان معجزات کا تقاضا ہے اور اسی میں تم لوگوں کا بھلا ہے، دنیا میں بھی اور آخرت میں بھی،
۵۱۔  یعنی وہ سیدھا راستہ جو عقل سلیم اور فطرت مستقیم کا تقاضا ہے اور جو دارین کی سعادت و سرخروئی سے سرفراز کرنے والا واحد راستہ ہے، اور جس کا حاصل اور خلاصہ ہے کہ عبادت اور بندگی کی ہر قسم اور اس کی ہر شکل اللہ وحدہٗ لاشریک ہی کے لئے بجا لائی جائے کہ وہی معبود برحق اور سب کا رب ہے۔ اور وہ ہر شائبہ شرک سے پاک ہے۔ سبحانہ و تعالیٰ
۵۲۔ یعنی جب حضرت عیسیٰ نے بنی اسرائیل میں کفر و انکار، اور بغض و عناد، ہی محسوس کیا، اور آپ نے دیکھا کہ یہ بدبخت لوگ ایمان و اطاعت کے بجائے الٹا آپ کے قتل اور ایذاء رسانی کے درپے ہو گئے ہیں، تو آپ صلی اللہ علیہ و سلم نے اعلان فرمایا کہ کون ہے جو اللہ کی راہ میں میرا معاون و مددگار ہو، انصار جمع ہے نصیر کی، جیسے اشراف جمع ہے شریف کی اور اس سے مراد ہے انتہائی ہمدرد مددگار، اور حواریوں جمع ہے حواری کی جس کے معنی ہوتے ہیں انتہائی مخلص اور خیر خواہ ساتھی۔ یہ حضرت عیسیٰ کے خاص ساتھیوں کا لقب اور وصف تھا۔ سو انہوں نے اپنے صدق و اخلاص کی بناء پر حضرت عیسیٰ کی آواز پر لبیک کہتے ہوئے کہا کہ ہم ہیں اللہ کے مددگار، ہم سچے دل سے ایمان لے آئے اور آپ گواہ رہیں کہ ہم آپ کے فرمانبردار ہیں۔
۵۵۔ کہ اللہ تعالیٰ کی تدبیر کا جواب اور توڑ کسی سے کیا ممکن ہوتا، اس کا تو اگلے کو پتہ بھی نہیں چلتا، اور اس کو اس کا علم اور شعور و احساس ہی نہیں ہوتا، کہ وہ اللہ تعالیٰ کی گرفت و پکڑ کے جال میں پھنس رہا ہے اسی لئے اس کو مکر کے لفظ سے تعبیر فرمایا گیا ہے، کہ غافل انسان اس قادر مطلق کی گرفت و پکڑ سے بے فکر و لا پرواہ ہوتا ہے، یہاں تک کہ آخرکار اس کو دھر لیا جاتا ہے، جیسا کہ دوسرے مقام پر ارشاد فرمایا گیا اِنَّ رَبَّکَ لَبِالْمِرْصَادِ (الفجر۔ ۱۴) یعنی یقیناً تمہارا رب گھات میں ہے۔ سو جس طرح گھات میں چھپے شخص کا کسی کو پتہ نہیں ہوتا اور اگلا شخص غفلت و لاپرواہی میں چلا جا رہا ہوتا ہے۔ یہاں تک کہ وہ اچانک اس کا شکار ہو جاتا ہے۔ اسی طرح اللہ تعالیٰ کا باغی و نافرمان انسان اپنی غفلت و لاپرواہی میں پڑا مست و مگن ہوتا ہے۔ یہاں تک کہ وہ اچانک اس کی گرفت و پکڑ میں آ کر رہتا ہے اور اس طور پر کہ پھر اس کے لئے چھٹکارے کی کوئی صورت ممکن نہیں رہتی، والعیاذُ باللہ العظیم۔
یعنی آپ کے دشمن جو آپ کے قتل کے درپے ہیں وہ اپنی اس کوشش اور منصوبہ بندی میں کبھی کامیاب نہیں ہوں گے۔ بلکہ ہم آپ کو بحفاظت ان سے بچا کر پورے کا پورا اپنے پاس لے آئیں گے، اور یہ آپ کا کچھ بھی نہیں بگاڑ سکیں گے، بلکہ الٹا یہی لوگ اپنی بدنیتی اور بدبختی کے نتیجے میں روا اور ذلیل و خوار ہوں گے، چنانچہ ایسے ہی ہوا، حضرت عیسیٰ کو تو اللہ تعالیٰ بحفاظت اٹھا لیا، اور آپ کے وہ دشمن ہمیشہ کے لئے رسوا اور ذلیل و خوار ہوئے، اس کی مزید تفصیلات ہماری بڑی تفسیر میں دیکھی جا سکتی ہیں۔
کہ فیصلے اور جزاء و سزا کا دن وہی یوم الفصل ہے، جس میں جملہ اختلافات کا آخری اور عملی طور پر فیصلہ کر دیا جائے گا تب پوری طرح واضح ہو جائے گا کہ راہ حق و ہدایت پر کون تھا اور باطل و ضلال پر کون اور پھر اس کے مطابق ہر کسی کو اس کے زندگی بھر کے کئے کرائے کا پورا پورا صلہ و بدلہ مل جائے گا۔ اس یوم فصل نے بہرحال آنا ہے اور تم سب کو اس میں بہرحال پیش ہونا ہے۔
۵۶۔  ایسا مددگار جو ان کو اس یوم عظیم کے عذاب سے بچا سکے اور ان کے کچھ کام آ سکے کیونکہ حضرت حق جَلَّ مَجْدُہ، جس کی نصرت و امداد اور رحمت و عنایت کام آ سکتی ہے اس سے انہوں نے تعلق قائم کیا نہیں ہو گا۔ اور جن مصنوعی اور خود ساختہ سہاروں پر انہوں نے تکیہ و آسرا کر رکھا تھا وہ سب بے حقیقت اور بے بنیاد تھے وہ سب ان سے اس روز کھو چکے ہوں گے۔ وَضَلَّ عَنْہُمْ مَاکَانُوْا یَفْتَرُوْنَ۔ والعیاذ باللہ العظیم، تب ان کے سامنے واضح ہو جائے گا کہ یہ لوگ کس قدر خسارے میں مبتلا تھے، مگر اس وقت ان کے لئے تلافی مَافات کی کوئی صورت ممکن نہ ہو گی، اور یہی ہے سب سے بڑا خسارہ، والعیاذ باللہ العظیم
۵۷۔ بلکہ ظالم لوگ اس کے یہاں مبغوض اور نہایت بُرے ہیں اور ایسے لوگوں نے اپنے ظلم کا بھگتان بہرحال بھگتنا ہے، اور اس کا آخری اور کامل ظہور قیامت کے یوم عظیم ہی میں ہو سکے گا۔ جو کہ عدل و انصاف کا دن ہو گا، کیونکہ یہ دنیا اپنی اصل اور طبیعت کے اعتبار سے دار الجزاء نہیں بلکہ دارالعمل اور دارالامتحان ہے اس میں ظالموں میں سے کچھ کو اپنے کئے کرائے کی کچھ سزا اگرچہ کبھی کبھار مل بھی جاتی ہے لیکن وہ پوری اور کامل سزا نہیں ہوتی بلکہ وہ کچھ ہی کے درجے میں ہوتی ہے، پوری اور کامل سزا ظالموں کو آخرت کے اس یوم عظیم ہی میں ملے گی اور اسی میں مل سکے گی۔ کہ اس یوم عظیم کا قیام ہی اس غرض کے لئے ہو گا، وہاں کوئی اپنے کئے کی پاداش سے نہیں بچ سکے گا، سو ظالموں نے اپنے ظلم و عدوان کا بھگتان بہرحال بھگتنا ہے والعیاذ باللہ العظیم۔
۵۹۔ سو اس سے نصاریٰ کے ایک مشرکانہ زعم فاسد کی بیخ کنی فرما دی گئی، کہ ان لوگوں کا کہنا اور ماننا یہ تھا کہ چونکہ حضرت عیسیٰ بغیر باپ کے پیدا ہوئے اس لئے وہ خدا ہیں۔ نعوذُ باللہ من ذالک۔ سو اس کی تردید میں اس حقیقت کو واضح فرمایا گیا کہ حضرت عیسیٰ تو صرف باپ کے بغیر پیدا ہوئے تھے، مگر اس سے پہلے حضرت آدم کی پیدائش تو ماں اور باپ دونوں کے بغیر ہوئی تھی۔ تو اگر اس کے باوجود وہ خدا نہیں ہو سکے۔ اور تم لوگوں سمیت کسی نے بھی ان کی خدائی کا دعوی نہیں کیا تو پھر حضرت عیسیٰ صرف باپ کے بغیر پیدا ہو جانے کے باعث خدا کس طرح ہو سکتے ہیں؟ سو ان میں سے کسی میں بھی خدائی کا نہ کوئی شائبہ تھا نہ ہو سکتا تھا، بلکہ یہ دونوں قدرت خداوندی کے دو عظیم الشان نمونے اور مظہر تھے۔ جس طرح آدم کی تخلیق قدرت کے کلمہ کن سے ہوئی تھی۔ اسی طرح حضرت عیسیٰ کی ولادت بھی اس کے کلمہ کن سے ہوئی، پس یہ دونوں اس کے پاکیزہ بندے اور اس کی مخلوق تھے۔ الوہیت کا کوئی شائبہ بھی ان میں سے کسی میں نہیں تھا، اعلیٰ نبینا وعلیہما الصلوٰۃ السلام۔
۶۱۔ سو یہ حق و باطل کے درمیان فیصلہ کی آخری صورت ہوتی ہے جس کو مباہلہ کہا جاتا ہے کہ دونوں فریق باہم مل کر اللہ تعالیٰ کے حضور دعا کریں کہ دونوں میں سے جو جھوٹا ہو اس پر اللہ کی لعنت ہو۔ اور وہ ہلاک و برباد ہو جائے۔ سو نصاریٰ نجران کے مقابلے میں جب ان کو آخری اور خدائی فیصلے کے طور پر مباہلے کی دعوت دی گئی تو وہ اس کے لئے تیار نہ ہوئے اور مارے خوف کے مقابلے میں آنے کی جرأت نہ کر سکے۔ اور روایات میں وارد ہے کہ آنحضرت صلی اللہ علیہ و سلم نے ارشاد فرمایا کہ اگر یہ لوگ مقابلے میں آ جاتے تو اللہ کا عذاب ان کو اسی وادی میں آ پکڑتا، والعیاذ باللہ
۶۴۔ سو یہ باہمی مصالحت اور صلح صفائی کے لئے ایک بڑا اہم اور معقول مصالحتی فارمولہ ہے جس کی بنیاد پر باہمی اختلافات کے خاتمے کے سلسلہ میں ہر موقع پر کام لیا جا سکتا ہے۔ یعنی یہ کہ باہمی اختلافات کے سلسلہ میں ان باتوں پر اتفاق کر لیا جائے جو دونوں فریقوں کے درمیان مسلم اور متفق علیہ ہوں۔ سو یہاں پر اس ضمن میں دو اہم اور بنیادی باتوں کی تعلیم و تلقین فرمائی گئی ہے، ایک اللہ تعالیٰ کی وحدانیت و یکتائی اور دوسری غیر اللہ کو رب بنانے کی ممانعت، مگر اہل کتاب یعنی نصاریٰ نے ان دونوں کی خلاف ورزی کی تھی۔ سو انہوں نے طرح طرح سے شرک کا بھی ارتکاب کیا تھا۔ اور اپنے احبار و رہبان کو اللہ کے سوا اپنا رب بھی بنایا تھا۔ والعیاذ باللہ، اس لئے یہاں پر انہی دو امور سے متعلق ان کے ضمیروں کو جھنجھوڑا گیا ہے۔ کہ اگر تم لوگ واقعی اختلاف مٹانا، اور اتفاق پیدا کرنا چاہتے ہو آؤ ہم ان بنیادی نقاط پر باہم اتفاق کر لیں، مگر کہاں اور کیونکر؟۔
یعنی اگر یہ لوگ اس واضح بات اور معقول دعوت کو بھی قبول کرنے کے لئے تیار نہیں ہوتے۔ تو ان سے صاف کہہ دو کہ تم لوگ گواہ رہو کہ ہم بہرحال اللہ ہی کے فرمانبردار ہیں اور ہم اسی کے حضور جھکے ہوئے ہیں، ہم اس کے سوا اور کسی کی طرف نہیں جھکتے کہ معبود برحق اور نفع و نقصان سب کا مالک بہرحال وہی ہے اور تحلیل و تحریم کا سب اختیار اسی وحدہٗ لاشریک کے قبضہ قدرت و اختیار میں ہے۔ سبحانہ و تعالیٰ۔ سو اس میں شرک اور مشرکوں سے اظہار براءت و بیزاری کا درس ہے، کہ ایسے لوگوں سے ہمارا کوئی تعلق نہیں۔ ان کا راستہ الگ ہے اور ہمارا الگ ہم تو بہرحال اللہ تعالیٰ ہی کے فرمانبردار اور اسی کے حضور سرتسلیم خم کئے ہوئے ہیں۔ پس تم لوگ گواہ رہو کہ ہم نے پیغامِ حق و ہدایت پوری وضاحت کے ساتھ تمہیں سنا دیا۔ اب کل قیامت کے روز خداوند قدوس کے حضور ساری ذمہ داری تم ہی لوگوں پر ہو گی۔ ہم اپنا فرض اداء کر چکے، والحمد للہ
۶۵۔ اور تم لوگوں کو اتنی موٹی اور اس قدر واضح بات بھی سمجھ نہیں آتی کہ جب تورات اور انجیل حضرت ابراہیم کے ایک زمانہ دراز کے بعد نازل ہوئیں۔ اور یہودیت اور نصرانیت ان سے صدیوں بعد وجود میں آئیں۔ تو پھر حضرت ابراہیم یہودی یا نصرانی آخر کس طرح ہو سکتے تھے؟ اور تم لوگ ان کے بارے میں کیوں اور کس طرح جھگڑتے ہو؟ کہ تم میں سے کوئی ان کو یہودی کہتا ہے اور کوئی نصرانی، آخر تمہاری عقلوں کو کیا ہو گیا؟ والعیاذُ باللہ العظیم۔ سو اس سے ان لوگوں کے دلوں پر دستک دی گئی ہے کہ یہ عقل سے کام لیں، اور راہِ حق و ہدایت کو اپنا کر اپنے بھلے کا سامان کریں، اور اس طرح اپنے ہولناک انجام سے بچ جائیں۔
۶۷۔ سو حضرت ابراہیم کی اصل اور حقیقی پوزیشن یہ تھی، اور یہ ہے کہ وہ صرف مسلمان تھے اور ہر طرف سے کٹ کر صرف ایک اللہ کے ہو گئے تھے۔ پس وہ نہ یہودی تھے۔ نہ نصرانی اور نہ ہی ان کا مشرکوں سے کوئی لگاؤ تھا۔ وہ ایسی تمام نسبتوں سے بری اور اعلیٰ و بالا تھے، پس یہود و نصاریٰ اور مشرکین میں سے کسی کا بھی ان سے کوئی تعلق نہیں، علیٰ نبینا وعلیہ الصلوٰۃ والسلام۔
۶۸۔ سو اللہ تعالیٰ سے تعلق کا صحیح طریقہ ایمان و اخلاص ہے، اور ایسے ہی مومنین مخلصین کو وہ اپنی تائید و نصرت اور حمایت و امداد سے نوازتا اور سرفراز فرماتا ہے اور ایمان و اخلاص کا یہی راستہ حضرت ابراہیم کا راستہ تھا، اور ہے سو ان کے سچے پیروکار وہ لوگ ہیں جنہوں نے ان کی پیروی کی اور اس کے بعد اب ان کے راستے پر قائم، اور ان کے سچے پیروکار یہ آخری پیغمبر حضرت محمد صلی اللہ علیہ و سلم اور وہ لوگ ہیں جو ان کے ساتھ ایمان لائے کہ یہی لوگ توحید والے اور صراط مستقیم پر چلنے والے ہیں جو کہ حنیفیت اور ملت ابراہیمی کی اصل روح ہے۔ پس تم لوگ اگر ابراہیمی بننا چاہتے ہو تو ان کے طریقے پر چلو، اور انکے راستے کو اپناؤ، کہ یہی راہ صحت و سلامتی اور فوز و فلاح کی راہ ہے، ورنہ خسارہ ہی خسارہ، اور دھوکہ ہی دھوکہ ہے اور محض زبانی کلامی دعووں سے کچھ نہیں بنتا۔ والعیاذُ باللہ جل وعلا۔
۷۰۔  سو تم جانتے ہو کہ یہ سب آیتیں اور نشانیاں اللہ کی طرف سے ہیں اور ان سے حق اور صدق پوری طرح واضح ہو جاتا ہے، اور تم جانتے ہو کہ یہ پیغمبر وہی پیغمبر ہیں، اور یہ شریعت وہی شریعت ہے، جن کا ذکر تمہاری کتابوں میں آیا ہے۔ اور تم لوگ یہ بھی جانتے ہو کہ جانتے بوجھتے حق کا انکار کتنا بڑا جرم ہے۔ اس سب کے باوجود تم لوگوں کی یہ روش، اور راہ حق و ہدایت سے تمہارا یہ گربزو فرار، اور اس سے تمہارا یہ اعراض و روگردانی کس قدر سنگین جرم ہے؟ والعیاذ باللہ العظیم، تو کیا تم لوگ عقل سے کام نہیں لیتے؟
۷۱۔ سو تم لوگ جانتے ہو کہ حق یہ ہے اور باطل یہ اور یہ کہ حق دارین کی سعادت و سرخروئی سے سرفرازی کا ذریعہ و وسیلہ ہے۔ اور باطل ہلاکت و تباہی کا باعث اور تم لوگ یہ بھی جانتے ہو کہ حق کو باطل سے خلط ملط کرنا کس قدر سنگین اور کتنا ہولناک جرم ہے۔ مگر اس سب کے باوجود تم اس سنگین اور ہولناک جرم کا ارتکاب کرتے ہو۔ سو تم لوگ کس قدر محروم القسمت، اور کتنے بدبخت ہو۔ جو ایسے سنگین جرائم کا ارتکاب کرتے ہو؟ اور دائمی ہلاکت و تباہی کی راہ کو اپناتے ہو؟ والعیاذ باللہ العظیم
۷۳۔ یعنی جب تم لوگ صبح کو اسلام میں داخل ہو کر شام کو اس سے پھر جاؤ گے۔ تو عام لوگ اس سے یہی سمجھیں اور کہیں گے کہ یہ لوگ جب اہل کتاب اور اہل علم ہونے کے باوجود صبح اسلام میں داخل ہوئے اور شام کو اس سے پھر گئے تو اس کا صاف مطلب یہی ہے کہ دال میں کچھ کالا ہے اور یہ دین دین حق نہیں والعیاذ باللہ۔ ورنہ یہ لوگ اس قدر جلد اس سے کیوں پھر جاتے۔ آخر حق کو اپنانے کے بعد اس سے کون اور کیوں پھرتا ہے؟ سو یہ عام لوگوں کو راہ حق و ہدایت سے پھیرنے اور ان کو نورِ حق و ہدایت سے محروم کرنے کے لئے ایک خوفناک یہودی سازش تھی۔ مگر اللہ تعالیٰ نے اپنے پیغمبر کو اور ان کے واسطے سے ان کی امت کو ان بدبختوں کے اس خفیہ منصوبے سے آگہی بخش دی، تاکہ کمزور اور سادہ لوح عوام ان کے اس جال میں نہ پھنس جائیں، اور تاکہ ان بدبختوں کی خباثت سب کے سامنے واضح ہو جائے، اور ان کو اپنے اس خبیث منصوبے پر عمل کرنے کی ہمت نہ ہو سو اس سے ایک مرتبہ پھر یہ حقیقت پوری طرح واضح ہو جاتی ہے کہ یہ کلام کسی بشر کا کلام نہیں، بلکہ یہ اس رب العالمین کا کلام ہے جو لوگوں کے بواطن و خفایا کو بھی پوری طرح جانتا ہے۔ سبحانہ و تعالیٰ۔
۷۴۔ سو فضل و کرم سب کا سب اللہ تعالیٰ ہی کے قبضہ قدرت و اختیار میں ہے اور اس کے فضل و کرم کی تقسیم اور اس کی بخشش و عطاء کا معاملہ بھی اسی کی اور صرف اسی کی مشیت و مرضی پر مبنی ہے۔ وہی جانتا ہے کہ کون کس لائق ہے۔ اور کس کو کس سے نوازا جائے۔ سو اپنی اسی حکمت اور مشیت کی بناء پر اس نے شرف نبوت و رسالت کو پہلے بنی اسرائیل میں رکھا تھا، اور اب اس شرف سے بنو اسماعیل کو سرفراز فرما دیا۔ کہ بنی اسرائیل نے اپنے عمل و کردار سے ثابت کر دیا کہ وہ اب اس امانت کے اہل نہیں رہے اس لئے اب اس نے ان کو اس شرف سے ہمیشہ کے لئے محروم کر دیا۔ کہ ناشکری اور ناراضگی کا نتیجہ و انجام یہی ہوتا ہے والعیاذُ باللہ العظیم بکل حالٍ من الاحوال
۷۵۔ روایات میں وارد ہے کہ کچھ لوگوں نے اسلام سے پہلے یہود کے ہاتھ کچھ مال بیچا۔ پھر اسلام لانے کے بعد جب انہوں نے ان یہود سے اپنے اس مال کی قیمت کا مطالبہ کیا۔ تو انہوں نے جواب میں ان سے کہا کہ ہمارے ذمے نہ تمہارا کوئی مال ہے اور نہ کسی طرح کا کوئی حق کیونکہ تم لوگوں نے اپنے اس دین کو چھوڑ دیا جس پر تم لوگ اس سے پہلے تھے اور ہماری کتابوں میں یہی لکھا ہے کہ جو لوگ ہمارے دین کو چھوڑ دیں ان ان کا ہم پر کوئی حق نہیں۔ سو ان کے اس دعوے کی تردید و تغلیط میں اور ایسے لوگوں کے بارے میں ارشاد فرمایا گیا کہ یہ لوگ جانتے بوجھتے اللہ پر جھوٹ باندھتے ہیں۔ (المراغی وغیرہ) سو اللہ تعالیٰ نے نہ ایسے فرمایا اور نہ ایسے فرما سکتا ہے کہ وہاں کا معاملہ کسی قوم قبیلے کا نہیں بلکہ ہر انسان اپنے ایمان و عمل اور کامل عدل و انصاف پر مبنی ہے، اس لئے اس کی طرف کسی ایسی بات کو منسوب کرنا افتراءِ محض ہے۔ والعیاذُ باللہ العظیم
۷۶۔ سو اللہ تعالیٰ کے یہاں کامیابی اور سعادت و سرخروئی سے سرفرازی کا مدار کسی قوم قبیلے یا نسل و نسب جیسے کسی غیر اختیار امر پر نہیں۔ بلکہ وہاں پر سعادت و سرخروئی کا مدار و انحصار صدق و اخلاص ایمان و عقیدہ اور تقویٰ و پرہیزگاری پر ہے خواہ وہ کوئی بھی ہو۔ اور کہیں کا بھی ہو۔ پس جو تقویٰ و پرہیزگاری سے سرفراز و سرشار ہو گا وہی اس کے یہاں کامیاب و با مراد اور اس کا محبوب ہو گا وباللہ التوفیق لما یحب و یرید، وعلی ما یحب و یرید۔ و ہو الہادی الی سواء السبیل۔
۷۷۔ اور اتنا اور اس قدر دردناک و ہولناک عذاب کہ اس جہاں میں اس کا تصور اور احاطہ و ادراک بھی کسی کے لئے ممکن نہیں، سو اس سے اندازہ کیا جا سکتا ہے کہ اللہ کے عہد اور اس کی قسموں کے بدلے میں دنیا ئے دُوں کا حقیر اور گھٹیا مال اپنانا۔ اور حق فروشی کے جرم کا ارتکاب کرنا، کتنا ہولناک اور کس قدر سنگین جرم ہے۔ کہ ایسے لوگوں کے بارے میں صاف اور صریح طور پر ارشاد فرمایا گیا کہ نہ ان کے لئے آخرت میں کوئی حصہ ہو گا۔ نہ اللہ تعالیٰ ان کی طرف قیامت کے روز نظر رحمت فرمائے گا اور نہ ہی وہ ان کو پاک کریگا۔ اور ان کے لئے بڑا ہی دردناک عذاب ہو گا۔ والعیاذ باللہ العظیم۔ اللہ تعالیٰ ہمیشہ اور ہر اعتبار سے، اپنی حفاظت و پناہ میں رکھے۔ اٰمین ثم اٰمین۔
۷۸۔ اور اس طرح یہ لوگ اپنی بدبختی اپنے خبث باطن کی بناء پر اپنی ان محرف باتوں کو جو یہ اپنی زبانوں کو اینٹھ اور مروڑ کر بناتے ہیں، ان کے بارے میں یہ کوشش کرتے ہیں کہ تم لوگ یہ سمجھو کہ ان کا یہ کلام محرف، منزل من اللہ ہے۔ حالانکہ وہ منزل من اللہ نہیں ہوتا، بلکہ وہ ان کا اپنا محرف اور خود ساختہ کلام ہوتا ہے۔ جس کو یہ لوگ، اس قدر بے خوفی اور لاپرواہی سے اللہ تعالیٰ کی طرف منسوب کرتے ہیں۔ اور ان کو اس کا شعور و احساس ہی نہیں ہوتا کہ اس طرح یہ لوگ کتنے بڑے ہولناک جرم کا ارتکاب کرتے ہیں، سو ان کی اسی ذہنیت اور خبث باطنی کا ایک نمونہ اور مظہر ان کی یہ شرارت بھی تھی کہ جب یہ لوگ اللہ کے رسول سے ملتے تو یہ سلام کے موقع پر السلام علیک کے بجائے السَّامُ علیک کہتے، جس کے معنی موت کے آتے ہیں یعنی تم پر موت ہو، اور اس طرح یہ لوگ اپنی بد باطنی کی سیاہی کو اور پکا اور مزید گہرا کرتے، والعیاذُ باللہ العظیم
۷۹۔ حضرت ابن عباس سے مروی ہے کہ جب نجران کے یہود و نصاریٰ نے ابو رافع القرظی کو اپنا نمائندہ اور وفد بنا کر رسول اللہ کے پاس بھیجا تو اس نے آنحضرت صلی اللہ علیہ و سلم کی خدمت میں حاضر ہو کر کہا کہ محمد صلی اللہ علیہ و سلم کیا آپ یہ چاہتے ہیں کہ ہم آپ صلی اللہ علیہ و سلم کی اسی طرح پوجا کریں جس طرح کہ نصاریٰ حضرت عیسیٰ بن مریم کی پوجا کرتے ہیں؟ اور اہل نجران کے ایک نصرانی شخص نے بھی کہا کہ آپ یہی چاہتے ہیں کہ ہم آپ کی پوجا کریں، تو ان سب کے جواب میں اس اہم اور بنیادی حقیقت کا اعلان فرمایا گیا کہ کسی بشر کے لئے یہ ممکن نہیں کہ اللہ تعالیٰ اس کو کتاب و حکمت اور نبوت سے سرفراز فرمائے تو پھر اس کے بعد وہ لوگوں سے کہے کہ تم میرے بندے بن جاؤ، اللہ کے سوا۔ بلکہ وہ تو ان سے یہی کہے گا کہ تم لوگ اللہ والے، اور اسی کے بندے بنو۔ کہ یہی بات حق اور صدق ہے اور یہی تقاضا ہے عقل سلیم اور فطرت مستقیم کا، کہ عبادت و بندگی اللہ تعالیٰ ہی کی کی جائے کہ معبود برحق بہرحال وہی وحدہٗ لاشریک ہے، اور ہر قسم کی عبادت و بندگی اسی کا اور صرف اسی کا حق ہے، البتہ اس کی عبادت بندگی کا لازمی تقاضا اس کے رسول کی اطاعت مطلقہ ہے کہ اس کے بغیر اس کی عبادت و بندگی سے سرفرازی ممکن نہیں، بہر کیف اس آیت کریمہ سے ایسے تمام سوالات اور اعتراضات کا صاف اور واضح جواب دے دیا گیا (ابن کثیر اور المراغی وغیرہ)
۸۰۔ استفہام یہاں پر ظاہر ہے کہ انکار اور تعجب کے لئے ہے یعنی ایسے نہیں ہو سکتا کہ اللہ تعالیٰ کسی کو کتاب نبوت اور حکمت سے نوازے، اور اس کے بعد وہ لوگوں سے کہے کہ تم لوگ اللہ کو چھوڑ کر اس کے فرشتوں اور نبیوں کو رب قرار دے دو۔ اور ان کی پوجا و پرستش کرنے لگو، کہ ایسا کرنا تو کفر ہے تو پھر اللہ کے رسول اللہ کا انتخاب اور اس کا چناؤ ہونے کے بعد اس طرح کے کفر کا حکم آخر کس طرح دے سکتے ہیں؟ جبکہ پیغمبر کی تو بعثت اور تشریف آوری کا اصل مقصد اور نصب العین ہی یہ ہوتا ہے کہ وہ لوگوں کو خدا سے ملائے۔ اور دوسروں کی بندگی سے چھڑا کر ان کو خدا کے آگے جھکائے۔ کہ یہی وہ حق ہے جو عقل سلیم اور فطرتِ مستقیم کے تقاضوں کے عین مطابق ہے۔
۸۱۔ کیونکہ تمام انبیاء و رسل اللہ تعالیٰ ہی کی طرف سے بھیجے گئے ہوتے ہیں اور ان سب کی بعثت و تشریف آوری کا مقصد ایک ہی ہوتا ہے، یعنی دنیا کو اللہ تعالیٰ کی توحید و وحدانیت اور اس کی عبادت و بندگی کی دعوت اور اس کا درس دینا، اس لئے اللہ تعالیٰ نے اپنے تمام انبیائے کرام سے یہ عہد و اقرار لیا کہ جب بھی تمہارے پاس کوئی ایسا رسول آئے جو تمہاری کتاب و شریعت کی تصدیق کرتا ہو، تو تم اس پر ضرور ایمان لانا، اور اس کی مدد کرنا، سو اس سے واضح فرما دیا گیا کہ دین حق باہمی بغض و عداوت کا باعث نہیں ہوتا بلکہ وہ باہمی تعاون و تناصر کا ذریعہ و وسیلہ ہوتا ہے۔ سو اہل کتاب کا حضرت امام الانبیاء صلی اللہ علیہ و سلم کے ساتھ عداوت و نفرت کا رویہ تقاضائے دین کے خلاف ہے۔ کیونکہ دین حق کی تعلیمات مقدسہ کا تقاضا یہی ہے کہ اللہ تعالیٰ کی طرف سے بھیجے گئے ہر نبی برحق پر ایمان لایا جائے، اور ان کی نصرت و امداد کی جائے۔
۸۳۔ سو یہ لوگ چاہیں یا نہ چاہیں ان سب کا رجوع بہرحال اللہ تعالیٰ ہی کی طرف ہے۔ آج اس دنیا میں بھی سب معاملات کا رجوع اللہ ہی کی طرف ہوتا ہے، کہ اس کائنات میں جو بھی کچھ ہوتا ہے سب اس کی مشیت سے ہوتا ہے۔ اور کل قیامت کے اس یوم عظیم میں بھی جو کہ اس دنیا کے بعد آئے گا، اس میں بھی جو کچھ ہو گا اسی کی مشیت قدرت سے ہو گا، پس سب کچھ اسی قادر مطلق سبحانہ و تعالیٰ کے قبضہ قدرت و اختیار میں ہے، یہاں بھی، اور وہاں بھی، سو اس ارشاد ربانی سے واضح فرما دیا گیا کہ اسلام اس پوری کائنات کا دین ہے۔ پس جو لوگ اپنے ارادہ و اختیار اور صدق و اخلاص سے اپنے اس خالق و مالک کے حضور جھک جائیں گے کائنات ساری ان کی ہمنوا اور ان کے لئے سازگار و موافق ہو جائی گی جس کے نتیجے میں ایسے لوگوں کو خوشگوار اور پُرسکون پاکیزہ زندگی نصیب ہو گی، وباللہ التوفیق جبکہ اس کے برعکس اپنے اس خالق و مالک سے اعراض و روگردانی برتنے والے گویا کہ اس کائنات پوری سے متصادم اور اس سے ٹکرا رہے ہیں اس لئے ان کی زندگی کٹھن اور تلخ ہو گی۔ ان کے پاس اگرچہ دنیاوی مال و دولت سب کچھ ہو گا لیکن وہ سکون قلب کی دولت سے محروم اور اندرونی عذاب میں مبتلا ہوں گے، والعیاذ باللہ العظیم
۸۴۔ کہ معبود برحق بہرحال وہی وحدہٗ لاشریک ہے۔ اور اس کے بھیجے ہوئے سب رسول سچے اور برحق تھے، اور ہیں، ہم کسی طرح کی تفریق و استثناء کے بغیر ان سب ہی پر ایمان رکھتے۔ اور ان کو حق جانتے ہیں۔ اور ان میں سے کسی ایک کے انکار کو بھی کفر سمجھتے ہیں اور یہی راہ حق و صواب اور تقاضائے عقل و نقل ہے۔ و الحمد للہ جل وعلا بکل حال من الاحوال، اللہ تعالیٰ ہمیشہ اور ہر حال میں اپنی رضا و خوشنودی کی راہوں پر چلنا نصیب فرمائے، آمین ثم آمین یا رب العالمین
۸۵۔ اس لئے کہ دین حق صرف اسلام ہے جو کہ حضرت حق جلَّ مَجْدَہ، کا پسندیدہ، اور اس پوری کائنات کا دین ہے اور جو سراسر حق و صدق ہے، اور جس کا حاصل و خلاصہ ہے اپنے آپ کو اپنے خالق و مالک کے آگے ڈال دینا۔ اور اپنی مرضیات و خواہشات کو کچل کر اس کی رضا و خوشنودی کے تابع ہو جانا۔ اور دین حق یہی اور صرف یہی ہے۔ جو کہ تقاضا ہے عقل سلیم اور فطرت مستقیم کا، تو پھر اس دین کے سوا کسی اور دین کے اللہ تعالیٰ کے یہاں قبول ہونے کا سوال ہی کیا پیدا ہو سکتا ہے؟ پس غلط کہتے اور سمجھتے ہیں وہ لوگ جن کا کہنا ہے کہ سب ہی دین ٹھیک ہیں کہ سب ہی نیکی کی دعوت دیتے ہیں، سو ایسا نہ ہے نہ ہو سکتا ہے، اور ایسا کہنا اور ماننا سراسر غلط اور حقیقت کے قطعاً خلاف ہے۔ سب دین ٹھیک نہیں اور نہ ہو سکتے ہیں، بلکہ ٹھیک دین صرف ایک ہی ہے۔ یعنی اسلام جو اس کائنات کے خالق و مالک کا پسندیدہ، فطرت کے تقاضوں کا عکاس و آئینہ دار، اور پوری کائنات کا دین ہے۔ اس کے سوا کوئی بھی دین اللہ تعالیٰ کے یہاں کبھی اور کسی بھی قیمت پر قبول نہیں کیا جائے گا۔ جیسا کہ یہاں پر اس کی تصریح فرمائی گئی کہ جو کوئی اسلام کے سوا کسی اور دین کو اپنائے گا وہ اس سے کبھی قبول نہیں کیا جائیگا، اور ایسا شخص آخرت میں قطعی طور پر خسارہ اٹھانے والوں سے ہو گا۔ والعیاذُ باللہ العظیم۔
سو ایسے لوگ جو اسلام کے سوا دوسرے طرح طرح کے خود ساختہ دینوں کو اپنی خواہشات و مرضیات کے مطابق اپنائے ہوئے ہیں، وہ اگرچہ آج بھی خسارے اور ہلاکت میں ہیں لیکن دنیا کے اس دارالامتحان میں آج چونکہ حقائق پر پردے پڑے ہوئے ہیں جو کہ تقاضا ہے ابتلاء و آزمائش کا اس لئے ایسے لوگوں کا خسارہ آج ظاہر نہیں ہو رہا۔ اور ایسے لوگ اپنے خسارے کو ماننے اور تسلیم کرنے کے لئے تیار نہیں ہوتے۔ لیکن کل قیامت کے اس یوم فصل و تمیز میں جو کہ کشف حقائق، اور ظہور نتائج کا دن ہو گا، وہاں چونکہ سب پردے اٹھا دیئے جائیں گے۔ اور جملہ حقائق اپنی اصل شکل میں سامنے آ جائیں گے۔ اس لئے اس وقت ان لوگوں کا خسارہ سب کے سامنے واضح ہو جائے گا۔ اور اس طور پر کہ اس کے انکار کی کسی کے لئے بھی کوئی گنجائش نہیں ہو گی، سو اس وقت ایسے لوگوں کی یاس و حسرت اور ان کی حرمان نصیبی کا کوئی کنارہ اور ٹھکانا نہیں ہو گا۔ والعیاذ باللہ العظیم، بکل حالٍ من الاحوال
۹۱۔ یعنی کوئی ایسا مددگار جو ان کو اس دردناک عذاب سے چھڑا اور بچا سکے یا اس میں کسی طرح کی کوئی کمی کرا سکے کیونکہ یہ سب کچھ اللہ وحدہٗ لاشریک ہی کے قبضہ قدرت و اختیار میں ہے کہ نصرت و امداد سب اسی کی طرف سے ہے۔ دنیا میں بھی اور آخرت میں بھی بلکہ دنیا میں تو پھر بھی اسباب و وسائل کے پردے حائل ہیں۔ لیکن کل قیامت کے اس یوم مشاہدہ و ظہور میں اسباب و وسائل کے یہ پردے بھی ہوا ہو چکے ہوں گے۔ اور معاملہ سب کا سب اللہ وحدہٗ لاشریک ہی کے قبضہ قدرت و اختیار میں ہو گا۔ جیسا کہ دوسرے مقام پر اس بارے ارشاد فرمایا گیا۔ اور حَصْر و قَصْر کے انداز و اسلوب میں ارشاد فرمایا گیا وَالْاَمْرُ یَوْمَئِذٍ لِّلّٰہ، (الانفطار۔۱۹) اور اس خالق و مالک سے ایسے لوگوں نے کوئی لُو چونکہ سرے سے لگائی ہی نہیں تھی کہ اس کی طرف سے ان کی کسی طرح کی کوئی مدد کی جاتی۔ اور جن خود ساختہ سہاروں پر انہوں نے از خود تکیہ کر رکھا تھا ان کی سرے سے کوئی حقیقت اور حیثیت تھی ہی نہیں، کہ ان کی طرف سے کسی طرح کی مدد کا کوئی امکان ہوتا۔ سو ایسے بدبختوں کے لئے اس روز کوئی بھی حامی اور مددگار نہیں ہو گا۔ والعیاذُ باللہ العظیم بکل
۹۲۔ سو جب تم لوگ اپنے اس خالق و مالک کی دی بخشی، طرح طرح کی ان عظیم الشان نعمتوں سے خود مستفید ہوتے ہو۔ اور دن و رات اور طرح طرح سے مستفید و فیضیاب ہوتے ہو، تو اس کا طبعی تقاضا بھی یہی ہے کہ تم لوگ اس کے نام پر اور اس کی رضا کے لئے اپنی پسندیدہ اور محبوب چیزوں میں سے خرچ کرو۔ اور اپنی رضا و خوشی سے خرچ کرو۔ کہ عقل سلیم اور طبع مستقیم کا تقاضا بھی یہی ہے اور حضرت حق جلَّ مَجْدَہ، کی عظمت شان اور اس کے بے پناہ انعام و احسان کا حق بھی یہی ہے اور خود تمہارا اپنا بھلا بھی اسی میں ہے۔ دنیا کی اس عارضی زندگی میں بھی، اور آخرت کے اس حقیقی اور ابدی جہان میں بھی جو کہ اس دنیا کے بعد آنے والا ہے وباللہ التوفیق لما یحب و یرید، وعلی ما یحب و یرید 
سو وہ جانتا ہے اور پوری طرح جانتا ہے کہ اس کی راہ میں کون کتنا خرچ کرتا ہے، اور کس نیت اور ارادے سے خرچ کرتا ہے اور کب اور کس حال میں خرچ کرتا ہے۔ سو جب وہ ملک دَیان جانتا ہے اور پوری طرح جانتا ہے جو کہ بدلہ دینے والا ہے تو پھر تم لوگوں کو کس چیز کی فکر و پرواہ؟ پس تم اس کے نام پر اور اس کی رضا کے لئے دئیے اور خرچ کئے جاؤ۔ اور اس کی راہ میں جو بھی کچھ تم لوگ خرچ کرو گے وہ بہرحال محفوظ رہے گا، اور کبھی ضائع نہیں جائے گا، بلکہ اس کا صلہ و بدلہ اور اجر و ثواب تم لوگوں کو ملے گا، اور بہرحال اور بہتر شکل میں ملے گا، پس تم اس کی رضا و خوشنودی کے لئے خرچ کئے جاؤ جتنا تم سے ہو سکے اور جس طرح بھی ہو سکے کہ دینے بخشنے، اور اپنی آخرت کے لئے جمع کرنے اور جوڑنے کا طریقہ اور اس کا موقع یہی ہے، اور اس کی فرصت اسی دنیا کی یہ حیات فانیہ ہی ہے۔ اسی لئے صحیح اور مشہور حدیث میں ارشاد فرمایا گیا اِتَّقُوا النَّارَ وَلَوْ بِشِقِّ تَمْرَۃٍ۔ یعنی تم لوگ دوزخ کی آگ سے بچنے کی فکر و کوشش کرو اگرچہ کھجور کے دانے کی ایک قاش ہی کے ذریعے کیوں نہ ہو۔ یعنی جتنا اور جس قدر تم سے ہو سکے وباللہ التوفیق لما یحب و یرید۔ وعلی ما یحب و یرید۔ وبکل حالٍ من الاحوال۔
۹۳۔  اور جب تم لوگ تورات سے اپنے اس دعوے کا ثبوت نہیں پیش کر سکتے، اور یقیناً اور ہرگز نہیں پیش کر سکتے، تو پھر تم لوگ بہرحال، اور صاف و صریح طور پر اپنے اس دعوے میں جھوٹے ہو۔ پس تم باز آ جاؤ اپنے اس جھوٹ سے خود اپنے بھلے کیلئے، اور قبل اس سے کہ حیات دنیا کی یہ فرصت مستعار تمہارے ہاتھ سے نکل جائے،
۹۵۔ پس یہود و نصاریٰ اور مشرکین تینوں کے تینوں حضرت ابراہیم کی طرف اپنی نسبت اور اس بارے میں اپنے دعووں میں جھوٹے ہیں۔ کیونکہ یہ سب ہی لوگ طرح طرح کی شرکیات میں ملوث ہیں۔ جبکہ حضرت ابراہیم ان سب سے پاک اور بری تھے۔ علی نبینا وعلیہ الصلوٰۃ والسلام، تو پھر ان کا ان سے انتساب کس طرح درست ہو سکتا ہے؟ والعیاذ باللہ
۹۷۔ سو استطاعت رکھنے والے ہر شخص پر زندگی میں ایک مرتبہ اس گھر کا حج کرنا فرض ہے۔ اور استطاعت میں بدنی اور مالی دونوں ہی قسم کی استطاعت داخل ہے۔ یعنی جو جسمانی طاقت بھی رکھتا ہو۔ اور مالی استطاعت بھی۔ اس پر حج بیت اللہ فرض ہے۔ اور جو اس کی استطاعت نہ رکھتا ہو۔ اس پر فرض نہیں اور یہی تقاضائے عقل و نقل ہے۔ والحمد للہ جل وعلا بکل حالٍ من الاحوال
 سو وہ مالک الملک پوری کائنات سے اور کائنات کی ہر چیز سے اور ہر اعتبار سے غنی و بے نیاز ہے وہ جو بندوں سے اپنی عبادت و بندگی کا مطالبہ کرتا اور ان کو حکم دیتا ہے تو وہ محض اس لئے کہ تاکہ خود بندوں کا بھلا ہو۔ پس جو اس سے اعراض و رُوگردانی برتیں گے وہ یقیناً خود اپنا ہی نقصان کریں گے۔ والعیاذ باللہ العظیم، اللہ تعالیٰ ہمیشہ اور ہر حال میں اپنی رضا و خوشنودی کی راہوں پر چلنا نصیب فرمائے۔ اور نفس و شیطان کے ہر مکر و فریب سے ہمیشہ اور ہر حال میں اپنی حفاظت و پناہ میں رکھے۔ آمین ثم آمین یا رب العالمین،
۹۸۔ یعنی اللہ تعالیٰ کی ان آیتوں کا جو راہ حق و صواب کو پوری طرح واضح کرنے والی ہیں۔ اور جن سے یہ اہم اور بنیادی حقیقت واضح ہو جاتی ہے کہ یہ پیغمبر وہی پیغمبر آخر الزمان ہیں جن سے متعلق پیشین گوئیاں تمہاری کتابوں کے اندر موجود تھیں، اور جن کی بناء پر تم لوگ اس نبی آخر الزمان کی بعثت و تشریف آوری کی انتظار میں تھے تو اب جبکہ وہ تشریف لا چکے ہیں تو پھر تم لوگ ان کا انکار کیوں کرتے ہو؟سو ملت ابراہیمی، بیت اللہ، اور اللہ تعالیٰ کے آخری رسول کی بعثت و تشریف متعلق وہ نشانیاں جو خود تمہارے صحیفوں کے اندر موجود تھیں، ان کا مصداق تمہارے سامنے آ چکا، تو ایسے میں ان کے ساتھ کفر و انکار کا معاملہ کرنا ظلم بالائے ظلم ہے۔ والعیاذ باللہ العظیم
سو تم لوگوں نے اپنے اس کفر و انکار اور اپنے کئے کرائے کا بھگتان بہرحال بھگتنا ہے، کیونکہ تم جو کچھ کرتے ہو وہ اللہ تعالیٰ سے مخفی نہیں۔ اور اللہ تعالیٰ پوری طرح دیکھتا ہے تمہارے ان تمام کاموں کو جو تم لوگ کرتے ہو۔ پس تم لوگ اپنے بارے میں دیکھ اور سوچ لو کہ تم اپنے لئے کس ہولناک انجام کا سامان کر رہے ہو؟ لہٰذا تم لوگ اپنی روش کی اصلاح کر لو۔ اور راہ حق و ہدایت کو اپنالو۔ قبل اس سے کہ اس کی فرصت اور اس کا موقع تمہارے ہاتھ سے نکل جائے۔ اور تمہیں ہمیشہ ہمیشہ کے لئے کف افسوس ملنا پڑے۔ والعیاذ باللہ العظیم۔
۹۹۔ بلکہ تم لوگوں کے سب کرتُوت اس کے علم و آگہی میں ہیں اور تمہارے کئے کرائے کا سب ریکارڈ تیار کیا جا رہا ہے اور آخرکار تم لوگوں نے راہِ حق سے روکنے اور اس میں کجی اور ٹیڑھ تلاش کرنے کے ان سنگین جرائم کا بھگتان بہرحال بھگتنا ہے اور عدل و انصاف کے تقاضوں کے عین مطابق بھگتنا ہے پس تم لوگ اپنے گریبانوں میں منہ ڈال کر دیکھ اور سوچ لو۔ قبل اس سے کہ فرصت حیات تمہارے ہاتھ سے نکل جائے اور تم لوگوں کو ہمیشہ ہمیشہ کے لئے پچھتانا اور کف افسوس ملنا پڑے۔ اور اس طور پر کہ پھر اس کے تدارک و تلافی کی کوئی صورت تمہارے لئے ممکن نہ رہے والعیاذُ باللہ العظیم۔
۱۰۰۔ اور اس طرح تم لوگ ایک برابر ہو جاؤ کہ جس طرح نور حق و ہدایت سے یہ لوگ محروم ہیں۔ اسی طرح تم بھی محروم ہو جاؤ۔ جیسا کہ دوسرے مقام پر اس بارے میں اس طرح تصریح فرمائی گئی وَدُّوْا لَوْ تَکْفُرُوْنَ کَمَا کَفَرُوْا فَتَکُوْنُوْنَ سَوَاءً الایۃ یعنی یہ لوگ تو یہی چاہتے ہیں کہ کسی طرح تم لوگ بھی کافر ہو جاؤ جس طرح کہ یہ کافر ہیں جس کے نتیجے میں تم سب ایک برابر ہو جاؤ پس تم لوگ اے مسلمانو! ان دشمنوں کے شرور و فتن سے ہوشیار رہنا۔ اللہ ہمیشہ تمام شرور و فتن سے محفوظ، اور ہر طرح اپنی حفاظت و پناہ میں رکھے۔ آمین ثم آمین
۱۰۳۔  حَبْلُ اللّٰہ، یعنی اللہ کی رسی سے مراد قرآن حکیم ہے جس کو حدیث رسول میں حَبْلُ اللّٰہ المتین، یعنی اللہ کی مضبوط رسی فرمایا گیا ہے۔ سو یہ اللہ تعالیٰ کی وہ رسی ہے جو اس نے اپنے بندوں کو اپنی خاص رحمتوں سے نوازنے کے لئے آسمان سے زمین تک دراز فرمائی ہے۔ تاکہ اس کے ذریعے اس کے بندے اس کی جناب اقدس و اعلیٰ تک رسائی حاصل کر سکیں۔ اور اس کے نتیجے میں وہ اس کی اَبَدی رحمتوں اور عنایتوں سے سرفراز ہو سکیں پس تم سب لوگ اے مسلمانو! اس کو مضبوطی سے تھام لو۔ کہ یہ بڑا ہی مضبوط سہارا یعنی عروۂ وثقیٰ ہے جو چھوٹ تو سکتا ہے والعیاذ باللہ، لیکن ٹوٹ نہیں سکتا۔ وباللہ التوفیق لما یحب و یرید، وعلی ما یحب و یرید، بکل حالٍ من الاحوال وفی کل موطنٍ من المواطن فی الحیاۃ
سو تم دیکھو کہ یہ کتنا بڑا انعام و احسان تھا اس مالک کا تم پر۔ جس سے اس نے تم لوگوں کو نوازا، اور اپنی خاص رحمت و عنایت سے نوازا، کہ تمہارے اندر صدیوں سے چلی آنے والی دشمنیاں یکسر ختم ہو گئیں۔ اور تم لوگ باہم شیر و شکر ہو گئے۔ پس اس کا تقاضا لازمی اور بدیہی تقاضا یہ تھا، اور یہ ہے کہ تم لوگ دل و جان سے اپنے اس خالق و مالک کے حضور جھک جھک جاؤ۔ اور ہمیشہ جھکے ہی رہو، کہ اسی میں تمہارا بھلا اور فائدہ ہے دنیا کی اس عارضی اور فانی زندگی میں بھی، اور آخرت کے اس حقیقی اور ابدی جہاں میں بھی جو اس دنیا کے بعد آنے والا ہے، وباللہ التوفیق لما یحب و یرید، وعلی ما یحب و یرید
یعنی اللہ تعالیٰ کے ان عظیم الشان انعامات و احسانات کو یاد کر کے تم لوگ اپنے خالق و مالک کا شکر بجا لاؤ۔ اور دل و جان سے اس کے حضور جھک جھک جاؤ کہ اس نے تم لوگوں کو کتنے کتنے اور کیسے کیسے عظیم الشان انعامات سے نوازا۔ تم لوگ اپنے کفر و شرک کے باعث اور نور حق و ہدایت سے محرومی کے نتیجے میں، عین دوزخ کے کنارے پر کھڑے تھے۔ اور اس طور پر کہ جونہی گرے اور موت آئی سیدھے دوزخ میں گئے، تو اللہ تعالیٰ نے اپنا رسول عظیم مبعوث فرما کر، اور تم لوگوں کو حق و ہدایت کی عظیم الشان روشنی سے نواز کر اس انتہائی ہولناک انجام سے بچا لیا۔ اور اس سے بچا کر اس نے تم کو جنت کی راہ سے سرفراز فرما دیا۔ جو کہ اس کا ایک عظیم الشان اور بے مثال و بے پایاں کرم ہے سبحانہ و تعالیٰ۔ پس اس کا تقاضا ہے شکر نعمت، اور اس کا طریقہ یہ ہے کہ تم لوگ اس کے اتارے ہوئے دین حنیف کو صدق دل سے اپنانا، اس کی تعلیمات مقدسہ کو حرز جان بناؤ، اور ان کے مطابق زندگی گزارنا، وباللہ التوفیق لما یحب و یرید، وعلیٰ ما یحب و یرید بکل حالٍ من الاحوال وفی کل موطنٍ من المواطن فی الحیاۃ
۱۰۴۔ سو دعوت الی الخیر امر بالمعروف اور نہی عن المنکر امت مسلمہ کی عظیم الشان اور اجتماعی ذمہ داریاں ہیں اور یہی اس کی حقیقی فوز و فلاح کی کفیل اور ضامن صفات ہیں اور انہی سے انکی حقیقی عظمت وابستہ اور ان سے غفلت و لاپرواہی اجتماعی خسارے کا باعث ہے۔ والعیاذ باللہ جل وعلا۔
۱۰۶۔ سو کشف حقائق اور ظہور نتائج کے اس یوم عظیم میں دلوں کی کیفیات لوگوں کے چہروں پر ظاہر ہو جائیں گی پس جو لوگ دنیا میں صدق دل سے ایمان لائے ہوں گے۔ ان کے ایمان و یقین کا نور اس روز ان کے چہروں پر ظاہر ہو گا جس سے ان کے جہرے چمکتے دمکتے ہشاش بشاش اور خوش وخرم ہوں گے۔ جیسا کہ دوسرے مقام پر ارشاد فرمایا گیا وُجُوْہٌ یَّوْمَئِذٍ مُّسْفِرَۃٌ ضَاحِکَۃٌ مُّسْتَبْشِرَۃٌ (عبس ۳٨۔۳٩) اور اس کے برعکس جن لوگوں کے دلوں کے اندر کفر و باطل کے اندھیرے رہے ہوں گے۔ اس روز ان کے باطن کی وہ سیاہی ان کے چہروں پر چھا رہی ہو گی۔ جس سے ان کے چہرے سیاہ اور بدحال ہوں گے جیسا کہ دوسرے مقام پر ارشاد فرمایا گیا وَوُجُوْہٌ یَّوْمَئِذٍ عَلَیْہَا عَبَرَۃٌ تَرْہَقُہَا قَتَرَۃٌ (عبس۴٠۔۴۱) سو اصل فکر اس یوم عظیم کی کرنے کی ضرورت ہے؟ جو کہ فصل و تمیز اور فیصلے اور جزاء کا دن ہو گا۔ کہ اصل کامیابی وہ ہی کامیابی ہو گی۔ اور اصل ناکامی وہی ناکامی۔ والعیاذ باللہ العظیم، اللہ تعالیٰ ہمیشہ اور ہر حال میں راہ حق و صواب پر مستقیم و ثابت قدم رہنے کی توفیق بخشے، اور ہر قسم کے شرور و فتن سے ہمیشہ اور ہر حال میں اپنی حفاظت وپناہ میں رکھے، آمین ثم آمین
۱۰۹۔ کہ اس سب کا خالق و مالک بھی اللہ وحدہٗ لاشریک ہی ہے اور اس میں حاکم و متصرف بھی وہی ہے۔ پس مخلوق میں سے جس کسی کو اس دنیا میں جو بھی کچھ ملتا ہے، وہ سب اسی کی طرف سے ہوتا ہے، اور اسی کی عطاء و بخشش سے ملتا ہے۔ اگرچہ وہ اسباب و وسائل کے توسط سے ملتا ہے، مگر وہ سب دیا بخشا بہرحال اسی وحدہٗ لاشریک کا ہوتا ہے۔ لیکن اسباب کے بغیر اور مافوق الاسباب طور پر اس کے سوا اور کسی کو بھی اس کے کسی بھی حصے میں اور کسی بھی درجے میں مالک یا حاکم و متصرف ماننا شرک ہو گا۔ والعیاذ باللہ العظیم۔
۱۱۰۔ کہ اس کا فائدہ خود انہی کو پہنچتا ہے، دنیا کی اس عارضی زندگی میں بھی اور آخرت کے اس حقیقی اور اَبَدی جہان میں بھی جو کہ اس دنیا کے بعد آنے والا ہے۔ سو ان لوگوں نے اس سے منہ موڑ کر خود اپنا ہی نقصان کیا۔ کہ ایمان و یقین کی دولت سے محرومی، سب سے بڑی محرومی ہے، کیونکہ یہ محرومی انسان کو دنیا و آخرت دونوں کی سعادت و سرخروئی سے محروم کر کے دارین کی ہلاکت و تباہی کے انتہائی ہولناک گڑھے میں ڈال دینے والی محرومی ہے، والعیاذ باللہ العظیم
۱۱۲۔ یعنی یہ لوگ اللہ تعالیٰ کی مقرر فرمودہ حدود سے تجاوز کرنے اور اپنے اس خالق و مالک کی ہدایات و تعلیمات اور اس کے اوامر و ارشادات کی خلاف ورزی کرتے رہے۔ یہاں تک کہ یہ اس میں بڑھتے بڑھتے کفر تک پہنچ گئے۔ اور اس میں بڑھتے بڑھتے یہ لوگ قتل انبیاء کے سب سے سنگین اور انتہائی ہولناک جرم کے ارتکاب تک جا پہنچے۔ اور اس سب کے نتیجے میں ان پر ذلت و رسوائی اور خست وپستی کا ٹھپہ لگا دیا گیا، اور اس کے نتیجے میں یہ لوگ حضرات انبیاء کرام کی نسل سے تعلق رکھنے اور ان کی اولاد و اَحْفاد ہونے کے باوجود ذلت و رسوائی کی انتہاء کو پہنچ کر رہے اور نارِ جہنم کے مستحق بن کر رہے، اسی لئے کہا جاتا ہے، اَلْمَعَاصِیْ بَرِیْدُ الْکُفْر، یعنی یہ کہ گناہوں پر اصرار انسان کو کفر تک پہنچا دیتا ہے والعیاذ باللہ العظیم اللہ تعالیٰ ہمیشہ اور ہر لحاظ سے اپنی حفاظت و پناہ میں رکھے آمین ثم آمین۔
۱۱۳۔ سو یہ قرآن حکیم کے عدل و انصاف کا ایک نمونہ و مظہر ہے کہ اس سے واضح فرما دیا گیا کہ یہ لوگ کفر و انکار اور ظلم و زیادتی کی اس روش اور اپنی سیاہ کاریوں میں ایک برابر نہیں۔ بلکہ ان میں سے کچھ ایسے اچھے اور نیک طینت لوگ بھی ہیں جو اپنے اندر ایسی اور ایسی عمدہ صفات و خصال رکھتے ہیں اور ایسے ہی خوش نصیبوں کو بعد میں راہ حق کو اپنانے اور ایمان لانے کی توفیق و سعادت نصیب ہوئی۔ اور وہ مہالک سے بچ گئے۔ سو اس سے اہل کتاب کے اس گروہ قلیل کا ذکر فرمایا گیا ہے جو ان کی اس اکثریت سے مستثنیٰ تھا جس کا حال اوپر والی آیت کریمہ میں ذکر و بیان فرمایا گیا ہے۔ سو یہ گروہ قلیل ان لوگوں کا تھا جو اپنے عہد پر قائم، شب بیدار و تہجد گزار، اور اللہ اور آخرت پر ایمان رکھنے والے، امر بالمعروف اور نہی عن المنکر کا فریضہ انجام دینے والے، اور نیکی اور بھلائی کے کاموں میں سبقت کرنے والے تھے، سو یہی سعادت مند، اور فائز المرام لوگ تھے اور انہی کو آگے چل کر نور حق و ہدایت کو اپنانے اور اس سے سرفراز ہونے کی سعادت و توفیق نصیب ہوئی، سو انسان کی اصل قدر و قیمت اور اس کی عزت و عظمت اس کے اپنے عمل و کردار سے ہے، وباللہ التوفیق لما یحب و یرید، وعلیٰ ما یحب و یرید
کہ ایسے نیک طینت اور خوش نصیب لوگ اس اہم اور بنیادی حقیقت کا احساس و ادراک رکھتے ہیں کہ معبود برحق وہی وحدہٗ لاشریک ہے اور ہر قسم کی عبادت و بندگی اور سجدہ ریزی کا حقدار وہی اور صرف وہی وحدہٗ لاشریک ہے۔ اور اس کی عبادت و بندگی، اور اسی کے حضور سجدہ ریزی دارین کی سعادت و سرخروئی سے سرفرازی کا ذریعہ و وسیلہ، اور واحد ذریعہ و وسیلہ ہے، اور اس کے حصول کا موقع حیات دنیا کی اسی فرصت محدود و مختصر میں ہے، اس لئے ایسے حضرات دن اور رات کی گھڑیوں میں اپنے اس خالق و مالک کے حضور قیام کرتے اور سجدہ ریز ہوتے ہیں۔ اور سجدہ یہاں پر نماز سے کنایہ ہے، کیونکہ نماز کا سب سے بڑا اور سب سے اہم مظہر یہی رکن عظیم ہے۔
۱۱۴۔ سو یہ اپنے رب کی خاص عنایات سے سرفراز ہوں گے کہ اس کے حضور قبولیت اور اس کی عنایات سے سرفرازی کے لئے جن بنیادی اور خاص اوصاف و خصال کو اپنانے کی ضرورت ہوتی ہے ان سے یہ خوش نصیب لوگ بہرہ ور ہیں کہ یہ صدق دل سے اللہ اور قیامت کے دن پر ایمان و یقین بھی رکھتے ہیں جو کہ اصل الاصول، اور سعادت دارین سے سرفرازی کا سب سے اہم اور بنیادی ذریعہ و وسیلہ ہے اور یہ لوگ امر بالمعروف اور نہی عن المنکر کے فریضے پر بھی کاربند و عامل ہیں، اور یہ خیر کے کاموں میں آگے بڑھنے کے جذبے سے بھی سرشار ہیں، اور یہی وہ بنیادی صفات اور اہم خصال ہیں، جو انسان کو اپنے خالق و مالک کی عنایات کا اہل بناتی ہیں، سو اللہ تعالیٰ کے یہاں سرفرازی کی اساس و بنیاد فلاں ابن فلاں نہیں، بلکہ اپنا ایمان و عقیدہ اور عمل و کردار ہے، وباللہ التوفیق، لما یحب و یرید، وعلیٰ ما یحب و یرید
۱۱۵۔ سو اس سے کسی کے ظاہر و باطن کی کوئی کیفیت بھی مخفی و مستور نہیں رہ سکتی۔ وہ اسی کے مطابق ہر کسی کو اس کے اس صلہ و بدلہ سے نوازے گا جس کا وہ اہل و مستحق ہو گا، سو اصل فکر و کوشش اسی کی ہونی چاہیے کہ اپنے اس خالق و مالک رب ذوالجلال و الاکرام کے ساتھ اپنا معاملہ صحیح ہو، ظاہر اور اعمال کے لحاظ سے بھی، اور اپنے باطن اور نوایا و خبایا کے اعتبار سے بھی کہ وہاں پر صرف زبانی کلامی دعووں سے کام نہیں چلے گا۔ بلکہ صدق و اخلاص، عمل و کردار، اور صفات و خصال کی پونجی کی ضرورت ہو گی، وباللہ التوفیق لما یحب و یرید، وعلی ما یحب و یرید، بکل حال من الاحوال
۱۱۶۔ کیونکہ جو لوگ دولت ایمان و یقین سے محرومی کے ساتھ اس دنیا سے رخصت ہو گئے۔ والعیاذ باللہ۔ ان کا حق اور انجام یہی ہے کہ وہ ہمیشہ دوزخ کی اس ہولناک آگ کے اندر جلتے رہیں اور یہی ہے سب بڑا خسارہ جس جیسا دوسرا کوئی خسارہ نہیں ہو سکتا۔ والعیاذُ باللہ العظیم، اس لئے ہمیشہ اس سے بچنے کی فکر و کوشش میں رہنا چاہیے، وباللہ التوفیق
۱۱۷۔  کہ ایسے لوگوں نے دولت ایمان و یقین کو اپنا کر اپنے آپ کو سعادت دارین سے سرفراز و بہرہ ور کرنے کے بجائے اس سے منہ موڑا، اور اپنے آپ کو ہاویہ جہنم کا مستحق بنا دیا۔ سو دین حق و ہدایت سے منہ موڑنا خود اپنی جانوں پر ظلم کرنا ہے۔ کہ اس کے نتیجے میں انسان دارین کی سعادت و سرخروئی سے محروم ہو کر ہمیشہ کے عذاب کا مستحق بن کر رہتا ہے، جو کہ ایسا خسارہ ہے جس کی اس دنیا کے بعد تلافی و تدارک کی بھی پھر کوئی صورت ممکن نہیں ہو گی، والعیاذ باللہ العظیم بکل حالٍ من الاحوال، وفی کل موطنٍ من المواطن فی الحیاۃ
۱۱۸۔ یعنی تمہاری عقل و خرد کا تقاضا یہ ہے کہ تم لوگ اپنے ان دشمنوں سے ہوشیار اور محتاط رہو اور ان کے شرور و فتن سے بچنے کی سعی و کوشش کرو، اور تمہارے ان دشمنوں اور بد خواہوں کی نشانیاں ہم نے تمہیں بتا دی ہیں اور صاف طور پر اور کھول کر بتا دی ہیں۔ اب ان سے کام لینا تمہارا اپنا کام ہے۔ پس تم نے اپنوں کو چھوڑ کر دوسروں کو اپنا راز داں نہیں بنانا۔ وہ تمہارے بارے میں اور تم لوگوں کو نقصان پہنچانے کے لئے کوئی کسر نہیں اٹھا رکھیں گے لیکن افسوس اور صد افسوس کہ قرآن حکیم کی اس صاف اور صریح ہدایت کے باوجود آج کتنے ہی مسلمان ایسے ہیں جو اپنوں کو چھوڑ کر دوسروں کو اپنا راز داں بناتے ہیں اور بنائے ہوئے ہیں۔ اور یہاں تک کہ وہ انہی غیروں کے آلہ کار بن کر اپنوں کو نقصان اور ناقابل تلافی نقصان پہنچانے میں لگے ہوئے ہیں اور وہ دنیائے دُوں کے کچھ ٹکوں کی خاطر اور وقتی اور فانی مفادات کی غرض سے، اور ان کے بدلے میں ایمان فروشی اور اپنے لئے ذلت و رسوائی کا سامان کرنے میں مصروف ہیں جس سے ہر دل درد مند خون کے آنسو روتا ہے فالی اللّٰہ المشتکیٰ وہو المستعان۔ وعلیہ التکلان فی کل حین وّاٰن، جَلّ جَلَالُہ،۔
۱۱۹۔ سو ایسے لوگوں کے بغض و عناد کا حال لوگوں سے تو مخفی رہ سکتا ہے، اور مخفی رہ جاتا ہے لیکن ان کا یہ حال اس ذات اقدس و اعلیٰ سے آخر کیسے اور کیونکر مخفی رہ سکتا ہے جو دلوں کے بھیدوں کو جاننے والی ذات ہے؟ پس ان کو اپنے کئے کرائے کا بھگتان بہرحال بھگتنا ہے۔ اور ایسوں کو دنیا میں جو ڈھیل ملتی ہے اس سے ان کو دھوکہ کھا کر مست و مگن نہیں ہونا چاہیے کہ وہ بہرحال ایک مہلت اور ڈھیل ہے جس نے بالآخر ختم ہو جانا ہے۔ پس عقل و نقل سب کا تقاضا یہی ہے کہ منافقت اور ظاہرداری سے کام لے کر لوگوں کو راضی کرنے کی کوشش کرنے کے بجائے اپنے اس خالق و مالک سے معاملہ صاف رکھنے کی کوشش کی جائے جو دلوں کے بھیدوں تک کو جاننے والا ہے۔ سبحانہ و تعالیٰ
۱۲۰۔سو ایسے لوگ نہ اس کے احاطہ علم سے باہر ہو سکتے ہیں اور نہ اس کے دائرہ قدرت سے ہر ایک کا کیا کرایا اس کے دائرۂ علم و آگہی میں ہے ہر ایک کو بہرحال اس کے حضور حاضر ہونا ہے، اور اپنے کئے کرائے کا صلہ و بدلہ پانا ہے پس ہر کوئی اپنے بارے میں خود دیکھ اور سوچ لے کہ وہ کل کے اس یوم حساب کے لئے اور اپنے خالق و مالک کی رضا کے لئے کیا پونجی لے کر جا رہا ہے؟ وَلْتَنْظُرْ نَفْسٌ مَّا قَدَّمَتْ لِغَدٍ وَّ اتَّقُوا اللّٰہ۔ اللہ تعالیٰ ہمیشہ اور ہر اعتبار سے اپنی رضا و خوشنودی کی راہوں ہی پر چلنا نصیب فرمائے آمین ثم آمین یا ربَّ العالمین
۱۲۲۔ سو علی اللہ کے جار مجرور کو یہاں پر مقدم ذکر فرمایا گیا ہے، جس سے حَصْر وَ قَصْر کا مفہوم پیدا ہو گیا ہے، یعنی اللہ ہی پر بھروسہ کرنا چاہیے ایمان والوں کو نہ کہ کسی اور پر کہ ان کے ایمان و یقین کا تقاضا یہی ہے کہ وہ ہمیشہ اور ہر حال میں اللہ وحدہٗ لاشریک ہی پر بھروسہ رکھیں۔ کہ سب کا خالق و مالک وہی ہے اور سب کچھ اسی کے قبضہ قدرت و اختیار میں ہے۔ لیکن افسوس کہ قرآنِ حکیم کی اس طرح کی واضح تعلیمات کے باوجود آج کے جاہل مسلمان کا حال اس کے بالکل برعکس ہے۔ اِلاَّ مَاشاء اللہ۔ والعیاذ باللہ العظیم، اللہ تعالیٰ ہمیشہ ہر حال میں اور ہر اعتبار سے اپنی رضا و خوشنودی کی راہوں پر چلنا نصیب فرمائے، اور نفس و شیطان کے ہر مکر و فریب سے ہمیشہ اور ہر اعتبار سے محفوظ رکھے۔ آمین ثم آمین یا ربَّ العالمین، ویا اکرم الاکرمین
۱۲۳۔ اَذلَّۃ جمع ہے ذلیل کی، جس کے معنی آتے ہیں کمزور اور ناتواں کے، جیسا کہ حضرات اہلِ علم نے اس کی تصریح فرمائی ہے۔ اور حضرات صحابہ کرام اس وقت ایسے ہی کمزور و ناتواں تھے کہ ان کی تعداد بھی کم تھی، اور وہ سامان حرب و ضرب کے لحاظ سے بھی کمزور تھے جیسا کہ کتب سیرت و تاریخ سے واضح ہے مگر اس سب کے باوجود انہوں نے اللہ تعالیٰ کی نصرت و امداد اپنی قوت ایمان و یقین اور اپنی متاع صدق و اخلاص کی بنا پر دشمن کو ایسی عبرتناک شگست دی کہ اس کی کمر کو توڑ کر رکھ دیا۔ حالانکہ وہ ان کے مقابلے میں تعداد کے اعتبار سے بھی کہیں زیادہ تھے اور سامان حرب و ضرب کے لحاظ سے ان سے بھی کہیں بڑھ کر تھے۔ سو اصل مدد اللہ ہی کی مدد ہے اور اصل قوت ایمان و یقین ہی کی قوت ہے وہ ہے تو سب کچھ ہے وہ نہیں تو کچھ بھی نہیں، سو لفظ ذلیل کا اطلاق عربی زبان و لغت میں اس معنی میں نہیں ہوتا۔ جس میں یہ ہمارے معاشرے و محاورے میں اور ہمارے عرف میں بولا اور سمجھا جاتا ہے پس برصغیر کے اہل بدعت نے اس لفظ کے استعمال کی بناء پر جو بعض بزرگوں کی عبارات پر جو اعتراض کیا، اور اس وجہ سے انہوں نے ان کے خلاف جو طوفان بدتمیزی بپا کیا تو وہ سب ان لوگوں کی اپنی جہالت کا ثبوت ہے جس سے انہوں نے ایسے اللہ والوں کے خلاف زبان طعن و تشنیع دراز کر کے خود اپنی عاقبت کو خراب کیا۔ والعیاذ باللہ، حالانکہ یہی لفظ یہاں پر حضرات صحابہ کرام کے بارے میں استعمال فرمایا گیا ہے۔ اور ان بدری صحابہ کرام کے بارے میں جو کہ خاص عزت و عظمت اور مرتبہ و مقام کے مالک تھے۔ رضوان اللہ علیہم اجمعین
۱۲۴۔ سو مُنْزَلِیْنَ کے اس لفظ سے واضح فرما دیا گیا کہ اہل بدر کی مدد کے لئے بھیجے جانے والے یہ فرشتے عام زمینی فرشتے نہیں ہوں گے۔ بلکہ یہ فرشتوں کی وہ خاص فوج ہو گی جس کو اہل بدر کی امداد کے لئے بطور خاص آسمان سے اتارا جائے گا۔ والحمد للہ جل وعلا۔
۱۲۶۔ سو مدد اور نصرت و امداد اصل میں اللہ تعالیٰ ہی کی طرف سے ہے۔ کہ سب کچھ اسی وحدہٗ لاشریک کے قبضہ قدرت و اختیار میں ہے، اور اس قادر مطلق کی مدد و امداد اور نصرت و حمایت سلسلہ اسباب و وسائل کی محتاج اور اس کی پابند نہیں لیکن انسان چونکہ طبعی طور پر سلسلہ اسباب کا عادی ہے اس لئے اللہ تعالیٰ نے اہل بدر کی تائید و نصرت اور ان کے اطمینان و تقویت کے لئے فرشتوں کی اس مدد کا انتظام فرمایا۔ ورنہ مدد دراصل اللہ ہی کی مدد ہے سبحانہ و تعالیٰ۔
۱۲۸۔ سو ایسے ظالموں کا معاملہ اللہ تعالیٰ ہی کے حوالے ہے وہ اگر چاہے تو ان پر رجوع فرما کر ان کو ایمان لانے کی توفیق سے نواز دے۔ اور اگر چاہے تو ان کو عذاب دے دے (محاسن التاویل وغیرہ) اور وجہ اس کی ظاہر ہے کہ وہی وحدہٗ لاشریک جانتا ہے اور پوری طرح جانتا ہے کہ کس کے باطن کی کیفیت کیا ہے؟ اور کون کس لائق ہے؟ اس لئے وہ اپنی مشیئت اور حکمت کے مطابق اس بارے میں جو چاہے فیصلہ فرمائے۔ صحیح بخاری وغیرہ میں حضرت ابوہریرہ وغیرہ سے مروی ہے کہ آنحضرت صلی اللہ علیہ و سلم نے عرب کے بعض قبیلوں کے خلاف بددعا فرمانا شروع کر دیا۔ تو اس پر یہ آیت کریمہ نازل ہوئی اور آپ کو اس سے منع فرما دیا گیا (بخاری کتاب التفسیر) سو اس سے تصریح فرما دی گئی کہ پیغمبر مختار کل نہیں ہوتے کہ جو چاہیں، اور جیسا چاہیں کریں، جیسا کہ ہمارے یہاں کے اہل بدعت کا کہنا ماننا ہے، بلکہ اختیار کلی اللہ تعالیٰ ہی کی صفت و شان ہے اور پیغمبر کا اختیار اسی کی مشیئت و رضا کے تابع ہے، جیسا کہ دوسری مختلف نصوص کریمہ کی طرح یہاں سے بھی واضح ہے والحمد للہ جل وعلا، بکل حالٍ من الاحوال
۱۳۰۔ یعنی ایسا سود جو کہ سود در سود کی شکل میں بڑھ چڑھ کر کہیں سے کہیں جا پہنچتا ہے کیونکہ ایسا کرنا زیادہ برا اور کہیں بڑھ کر ظلم ہے۔ سو یہ قید احترازی نہیں، بلکہ اس جرم و گناہ کی شناعت و قباحت کو زیادہ واضح کرنے کے لئے ہے جیسا کہ کہا جاتا ہے کہ مسجد میں جھوٹ مت بولو۔ یا روزے کی حالت میں غیبت مت کرو۔ یا یہ کہ یتیم کا مال ظلم و زیادتی کے ساتھ مت کھاؤ وغیرہ وغیرہ، یعنی ایسی صورتوں میں گناہ کی سنگینی اور بڑھ جاتی ہے، والعیاذ باللہ، سو اس طرح کی حدود و قیود سے دراصل یہ واضح کیا جاتا ہے کہ ایسے میں اس طرح کے گناہوں کی شناعت و قباحت اور زیادہ بڑھ جاتی ہے اور جرم و گناہ کہیں زیادہ سخت اور سنگین ہو جاتا ہے، کیونکہ سود خوری کا جرم ایسا سنگین جرم ہے کہ اس کے بارے میں صحیح حدیث میں ارشاد فرمایا گیا کہ جان بوجھ کر سود کا ایک درہم کھانا چھتیس مرتبہ زنا کرنے سے بھی بدتر ہے تو پھر اَضْعَافًا مَّضَاعَفۃً یعنی بڑھتے چڑھتے سود کے جرم کی سنگینی کا اندازہ ہی کون کر سکتا ہے؟ والعیاذ باللہ العظیم۔
۱۳۱۔ سو جنت سے سرفرازی کا مدار و انحصار کسی قوم قبیلے حسب و نسب یا رنگ و نسل وغیرہ جیسے خود ساختہ فروق و امتیازات پر نہیں، جیسا کہ یہود و نصاریٰ اور ان جیسے دوسرے کئی بر خود غلط لوگوں نے کیا اور سمجھا۔ اور اس پندار غلط کی بناء پر ایسے لوگوں کی زندگی کا سارا راستہ ہی غلط ہو گیا۔ اور وہ اپنی حقیقی منزل ہی سے محروم اور بے بہرہ ہو گئے۔ سو ایسے فوارق و امتیازات کو مدارِ فضیلت اور معیار شرف قرار دینا، اور محض ان کی بناء پر کسی کو جنت کا حقدار مان لینا عقل ونقل سب کے تقاضوں کے خلاف ہے، کیونکہ ان میں سے کوئی بھی چیز انسان کے اپنے بس اور اختیار میں نہیں، اور جو چیز انسان کے اپنے بس اور اختیار میں نہ ہو۔ وہ نہ معیار فضیلت ہوتی ہے نہ ہو سکتی ہے بلکہ فضیلت و فوقیت، اور جنت سے سرفرازی کا مدار و انحصار تقوی و پرہیزگاری پر ہے اور تقویٰ و پرہیزگاری محض ظاہری رسوم و طقوم کا نام نہیں بلکہ وہ عبارت ہے ایمان و اخلاص باطن کے صدق و صفا اور ان اعلیٰ اور عمدہ صفات و خصال سے جو انسان کی زندگی میں ایک ایسا پاکیزہ اور مقدس انقلاب بپا کر دیتی ہیں جس سے وہ ایک پاکیزہ اور فرشتہ صفت انسان بن جاتا ہے اور اس کا تعلق اپنے خالق و مالک سے بھی صحیح ہو جاتا ہے اور اس کی مخلوق سے بھی خواہ وہ کوئی بھی ہو اور کہیں کا بھی ہو۔ کوئی سی زبان بولتا ہو اور کسی بھی قوم قبیلے اور رنگ و نسل سے تعلق رکھتا ہو اور سَارِعُوْا کے اس امر و ارشاد سے اہل ایمان کو یہ عظیم الشان اور انقلاب آفریں درس دیا گیا ہے کہ تمہارے لئے مسابقے اور مقابلے کا اصل میدان یہ ہے کہ تم لوگ اس جنت کے حصول اور اس سے سرفرازی کے لئے آگے بڑھنے کی کوشش کرو جس کی شان یہ اور یہ ہے پس تم لوگ اپنے اس میدان میں ایک دوسرے سے آگے بڑھنے کی کوشش کرو۔ نہ کہ دنیائے فانی کے اس میدان میں لگو جس میں ابنائے دنیا لگے ہوئے ہیں۔ اور وہ اپنے مالوں کو اللہ کی رضا کے لئے خرچ کرنے اور اس کے بینکوں میں جمع کرنے کے بجائے، اپنی تجوریوں اور دنیا کے بنکوں میں جمع کرتے ہیں۔ اور وہ اپنے مالوں کو خلق خدا کی نفع رسانی میں صرف کرنے کے بجائے سود در سود کے کاروبار میں لگاتے ہیں اور اس طرح وہ اپنے مالوں کو اپنی اور دوسروں کی نفع رسائی کا ذریعہ بنانے کے بجائے الٹا ان کو خلق خدا کے خون چوسنے اور اپنی عاقبت کو برباد کرنے کا ذریعہ بناتے ہیں مگر ان کو اس کا کوئی احساس و شعور ہی نہیں جو کہ خساروں کا خسارہ ہے۔ والعیاذُ باللہ العظیم
۱۳۶۔ سو خلود و دوام کی یہ نعمت جو اہل جنت کو وہاں نصیب ہو گی۔ ایک خاص اور انکی ایک انفرادی نعمت ہو گی' جس سے ان کو وہاں پر نوازا جائے گا۔ اس دنیا میں یہ نہ کسی کو نصیب ہوئی ہے نہ ہو سکتی ہے۔ کیونکہ یہ دنیا خود فانی اور اس کی ہر نعمت بھی فانی ہے۔ جبکہ وہاں کی نعمتیں بھی اَبدی اور غیر فانی ہونگی اور ان نعمتوں سے مستفید و فیضیاب ہونے والے بھی وہاں پر حیات اَبَدی سے سرشار و سرفراز ہونگے، اللہ نصیب فرمائے اور محض اپنے فضل و کرم اور رحمت و عنایت سے نصیب فرمائے۔ آمین ثم آمین
کہ وہ خوش نصیب اپنے عمل و کردار کی پونجی کے نتیجے میں جنت کی ان ابدی اور سدا بہار نعمتوں سے سرفراز ہونگے سو جنت سے سرفرازی کسی قوم قبیلے یا حسب و نسب وغیرہ کی بناء نہیں ہو گی۔ جیسا کہ بہت سے بر خود غلط اور مغرور لوگوں نے سمجھا ہے۔ بلکہ وہ ان خوش نصیبوں کے اپنے ایمان و عقیدہ صدق و اخلاص اور عمل و کردار کا نتیجہ و ثمرہ ہو گا۔ جس کے نتیجے میں اللہ تعالیٰ ایسے صدق شعاروں کو اپنے خاص انعام و اکرام کے طور پر جنت کی ان بے مثل اور سدا بہار نعمتوں سے نوازے گا۔ اللہ نصیب فرمائے اور محض اپنے فضل و کرم اور اپنی شان کریمی و رحیمی سے نصیب فرمائے۔ آمین ثم آمین یا رب العالمین
۱۳۷۔ سو حق کو جھٹلانے والوں کو اللہ تعالیٰ کی مشیئت و حکمت کے مطابق ڈھیل تو ملی جتنی ڈھیل کہ ان کو ملنا مقدر تھی لیکن آخرکار وہ لوگ اپنے آخری اور ہولناک انجام کو پہنچ کر رہے پس تم لوگ اے دورِ حاضر کے باشندو! اللہ کی عبرتوں بھری اس زمین میں چل پھر کر دیکھو۔ کہ تم سے پہلے کے وہ لوگ اور ماضی کی وہ قومیں اپنے اس ہولناک انجام سے کیسے، اور کیوں دو چار ہوئیں؟ اور اس میں تم لوگوں کے لئے کیا کیا درس ہائے عبرت و بصیرت ہیں؟ سو اس سے واضح فرما دیا گیا کہ سیر و سیاحت سے اصل مقصود درس عبرت لینا ہے۔ تاکہ اس طرح فساد و بگاڑ کی اصلاح کی جاس کے۔ اور اس کے ہولناک انجام سے بچا جاس کے۔ لیکن افسوس کہ آج کے غافل انسان کی سیر و سیاحت سے عبرت پذیری کا یہی اصل مقصد غائب اور عنقاء ہے۔ اور اس کی سیر و سیاحت الٹا اس کی غفلت میں اضافے کا باعث بنتی ہے، الا ماشاء اللہ، و العیاذ باللہ العظیم۔
۱۳۹۔ سبحان اللہ شرط و جزاء پر مشتمل اس مختصر سے جملے میں کتنی عظیم الشان اور جلیل القدر حقیقت کو بیان فرما دیا گیا۔ اور کس قدر واضح اور دو ٹوک الفاظ میں بیان فرما دیا گیا۔ کہ غلبہ بہرحال اور صرف تمہارا ہی ہے اے مسلمانو! کہ حق پر بہرحال تم ہی ہو۔ شرط صرف اس قدر ہے کہ تم لوگ واقعی تم ایماندار ہو۔ اور ایمان نام ہے اُس نور حق اور یقین صادق کا جو انسان کے قلب و باطن میں جاگزیں ہوتا ہے جس کے اثر و نتیجہ کا اظہار اس کے اعضاء و جوارح سے ہوتا ہے اور اس کا ثبوت اس کے عمل وکردار سے ملتا ہے سو بیماریوں کی بیماری اور محرومیوں کی محرومی یہ ہے کہ آج کا مسلمان مسلمان نہیں ہے وہ ایمان و اسلام کے دعوے تو بیشک کرتا ہے اور بلند و بانگ دعوے کرتا ہے لیکن وہ ایمان کی حقیقت اور اس کی اصل دولت سے عاری ہے الا ماشاء اللّٰہ، فالی اللّٰہ المشتکیٰ وہو المستعان و علیہ التکلان۔ فی کل حین وان۔ بہر کیف اس میں اہل ایمان کو خطاب کر کے ارشاد فرمایا گیا کہ نہ تم لوگ ہمت ہارو۔ اور نہ ہی تم غمگین ہو کہ غلبہ بہرحال تمہارا ہی ہے اگر تم لوگ واقعی ایماندار ہو، وباللہ التوفیق لما یحب و یرید
۱۴۳۔ سو جب تم لوگ اس سے پہلے خود موت کی تمنا کیا کرتے تھے تاکہ اس طرح تم مرتبہ شہادت سے سرفراز ہو سکو۔ تو اب وہ موقع تمہارے سامنے آگیا ہے اور تم نے خود اپنی آنکھوں سے اس کا مشاہدہ کر لیا ہے تو پھر اب تم لوگ اس سے کنی کیوں کتراتے ہو؟ اور اس سے اعراض و روگردانی برتتے ہو؟ تم کو تو آگے بڑھ کر اس کے لئے لبیک کہنا چاہیے۔ کہ تمہیں اپنی تمنا پوری کرنے کا موقع مل رہا ہے۔ سو اس سے ان لوگوں کی ہمت بندھانا، اور ان کی غلط فہمیوں کو زائل کرنا مقصود ہے جو اُحُد کی شکست کی وجہ سے بد دل ہو گئے تھے، والحمد للہ
۱۴۴۔ حَصْر یہاں پر اضافی ہے یعنی ان کے اندر کوئی خدائی صفت نہیں ہے اور نہ ہی انہوں نے خود یا ان کے بارے میں کسی اور نے اس طرح کا کوئی دعوی ہی کبھی کیا، بلکہ آپ صلی اللہ علیہ و سلم انسان اور بشر ہی تھے۔ اللہ تعالیٰ نے آپ کو رسالت کے شرف عظیم سے نوازا تھا جیسا کہ دوسرے مقام پر اس بارے ارشاد فرمایا گیا اور حَصْر وقَصْر کے ساتھ ارشاد فرمایا گیا قُلْ سُبْحَانَ رَبِّیْ ہَلْ کُنْتُ اِلاَّ بَشَرًا رَّسُوْلًا (بنی اسرائیل۔ ٩۳) یعنی ان سے کہو کہ پاک ہے میرا رب میں تو بس ایک بشر ہوں جس کو رسول بنا کر بھیجا گیا ہے۔ اور موت کے مرحلے سے ہر بشر نے بہرحال گزرنا ہے تو پھر تم لوگوں کو ان کی موت کی خبر سے اس قدر اچنبھا آخر کیوں ہو رہا ہے؟ روایات میں وارد ہے کہ معرکہ احد کے دوران جب ابلیس لعین نے یہ افواہ اڑا دی اِنَّ مُحَمَّدًا قَدْ قُتِلَ کہ حضرت محمد صلی اللہ علیہ و سلم قتل ہو گئے تو اس سے مسلمانوں کے حوصلے ٹوٹ گئے، اور ان کے حواس باختہ ہو گئے جو کہ ایک طبعی امر تھا تو اس سے متعلق ان آیات کریمات میں تبصرہ فرمایا گیا ہے، کہ محمد تو بہرحال ایک بشر ہی ہیں، اور ہر بشر پر موت نے بہرحال آنا ہے تو کیا اگر ان کی موت واقع ہو جائے یا ان کو قتل کر دیا جائے تو کیا تم لوگ الٹے پاؤں پھر جاؤ گے؟ سو جو ایسا کرے گا وہ اپنا ہی نقصان کرے گا۔ والعیاذ باللہ، پس اس سے یہ عظیم الشان درس دیا گیا کہ شخصیات بہرحال فانی ہیں، خواہ وہ کوئی کتنی ہی بڑی شخصیت کیوں نہ ہو۔ اصل اور باقی رہنے والی چیز حق ہے پس اصل فکر اسی کی اور صرف اسی کی ہونی چاہئے۔
۱۴۵۔ سو جب موت نے اللہ تعالیٰ کے اذن کے بغیر اور اپنے طے شدہ وقت سے پہلے کبھی آنا نہیں، اور بہرحال نہیں آنا، اور اپنے مقررہ وقت پر اس نے کبھی ٹلنا نہیں، تو پھر موت سے ڈرنے اور خوف کھانے کا کیا فائدہ؟ پس اصل سعی اور کوشش اس امر کی ہونی چاہیے کہ میں ہمیشہ راہ حق ہی پر رہوں تاکہ جب بھی موت آئے راہ حق و صواب ہی پر آئے۔ جیسا کہ ارشاد فرمایا گیا وَلَا تَمُوْتُنَّ اِلاَّ وَ اَنْتُمْ مُسْلِمُوْنَ۔ اللہ ہمیشہ ہمیشہ اور ہر حال میں اپنی رضا کی راہوں ہی پر چلنا نصیب فرمائے، آمین
سو اصل دار و مدار انسان کی اپنی نیت اور اس کے ارادے پر ہے۔ وہ جیسی نیت رکھے گا ویسا ہی پھل پائے گا۔ پس جس کسی نے صرف دنیا ہی کی نیت کی تو اس کو دنیا سے جو ملنا ہوا مل جائے گا۔ لیکن آخرت میں اس کے لئے کوئی حصہ نہیں ہو گا۔ سو ایسے شخص نے اپنے لئے خود بڑے خسارے کا سودا کیا۔ والعیاذ باللہ۔ اور جس نے آخرت کو اپنا اصل مقصد بنایا اس کو دنیا بھی جتنی اللہ تعالیٰ کو منظور ہوا، ملے گی اور اصل بدلہ اس کو آخرت ہی میں ملے گا۔ وباللّٰہ التوفیق لما یحب و یرید، وعلی ما یحب و یرید، وہو الہادی الی سواء السبیل۔
۱۴۷۔ سو یہ ہے اسوۂ حسنہ اور سچا نمونہ حضرات انبیاء کرام اور ان اللہ والوں کا جو کہ حضرات انبیاء و رسل کے طریقے پر چلتے ہیں کہ یہ سب حضرات معرکہ حق و باطل میں صدق دل سے اللہ کی طرف رجوع کرتے ہیں، اور دشمنوں کے مقابلے میں غلبے اور فتح و نصرت کی مدد اللہ تعالیٰ ہی سے مانگتے ہیں، جس کے نتیجے میں وہ اللہ تعالیٰ کی طرف سے دارین کی سعادت و سرخروئی سے مشرف و سرفراز ہوتے ہیں لیکن افسوس کہ آج کے جاہل مسلمان کا طریقہ حضرات انبیاء و رسل اور اللہ والوں کے اس طریقے کے برعکس یہ ہے کہ وہ ایسے موقع پر بھی اللہ تعالیٰ کے سوا اس کی کسی عاجز اور فانی مخلوق ہی کو پکارتا ہے۔ کہیں وہ کہتا ہے یا علی مدد۔ اور کہیں یا حسین۔ اور کہیں یا پیر دستگیر وغیرہ وغیرہ۔ فالی اللّٰہ المشتکی وہو المستعان بِکُلِّ حالٍ
۱۴۸۔ جنکی نیتیں اور ارادے بھی درست ہوتے ہیں اور ان کے اعمال اور اخلاق و کردار بھی بہتر اور عمدہ ہوتے ہیں، جس کا کامل درجہ وہ ہے جس کے بارے میں حدیث جبرائیل میں ارشاد فرمایا گیا اَنْ تَعْبُدَ اللّٰہَ کَانَّکَ تَرَاہُ فَاِنْ لَّمْ تَکُنْ تَراہُ فَاِنَّہ یَرَاکَ۔ یعنی احسان یہ ہے کہ تم اللہ کی بندگی ایسے کرو۔ جیسے تم اس کو دیکھ رہے ہو اور اگر تم اس کو نہیں دیکھتے، تو وہ تم کو دیکھ رہا ہے۔ اللہ نصیب فرمائے آمین ثم آمین
۱۵۰۔ سو جب تمہارا ناصر و مددگار، اور کارساز و کارفرما اور حاجت روا و مشکل کشا، اللہ وحدہٗ لاشریک ہی ہے تو تمہارا دلی تعلق اور بھروسہ بھی ہمیشہ اسی وحدہٗ لاشریک پر ہونا چاہیے، اور تم کو ہمیشہ اسی کی رضا و خوشنودی کو سب پر مقدم رکھنا چاہیے کہ اس کی رضا و خوشنودی اگر نصیب ہو گئی۔ تو کام بن گیا اور سب کچھ ہو گیا۔ ورنہ کچھ بھی نہیں، و العیاذُ باللہ العظیم۔
۱۵۲۔ سو اللہ تعالیٰ نے احد کے اس معرکہ حق و باطل میں مسلمانوں کو فتح و نصرت سے نواز دیا تھا یہاں تک کہ انہوں نے باہم اختلاف کیا اور بعض کی غلطی اور کوتاہی اور امر رسول کی خلاف ورزی کی بناء پر جنگ کا پانسہ پلٹ گیا، اور مسلمانوں کو زک اٹھانی پڑی اور ان کو بڑا خسارہ برداشت کرنا پڑا۔ روایات کے مطابق آنحضرت صلی اللہ علیہ و سلم نے پچاس آدمیوں کے ایک دستے کو عقبی جانب کے ایک مورچے پر متعین و مامور فرمایا تھا، کہ کہیں دشمن ادھر سے حملہ آور نہ ہو جائے، اور ان لوگوں کو تاکید فرمائی تھی کہ جب تک ہم تم سے نہ کہیں تم لوگوں نے وہاں سے نہیں ہٹنا۔ اور جنگ ختم ہو گئی ہے اور مورچہ نہیں چھوڑنا، سو اس کے بعد جب مسلمانوں کو میدان معرکہ میں فتح نصیب ہو گئی تو ان لوگوں میں سے کچھ نے کہا کہ اب ہمیں بھی یہاں سے چلے جانا چاہیے کہ مسلمانوں کو فتح نصیب ہو گئی، اس کے جواب میں دوسرے حضرات نے ان سے کہا کہ ہمیں چونکہ اللہ کے رسول نے ارشاد فرمایا تھا کہ جب تک ہم تم سے نہ کہیں تم نے وہاں سے واپس نہیں آنا، اس لئے ہم یہاں سے نہیں ہٹیں گے، تو اس پر پہلی رائے والوں نے کہا کہ اللہ کے رسول صلی اللہ علیہ و سلم کے ارشاد کا مطلب یہ تھا کہ جب تک جنگ جاری رہے۔ اور اب جبکہ جنگ ختم ہو چکی ہے اور مسلمان فتح سے سرفراز ہو چکے ہیں تو اب ہمارے یہاں رہنے کا کوئی مقصد نہیں سو اس کے بعد اکثر حضرات وہ مورچہ چھوڑ کر چلے آئے کوئی دس بارہ آدمی وہاں باقی رہ گئے، تو اس سے فائدہ اٹھا کر دشمن نے ادھر سے حملہ کر دیا، جس سے مسلمانوں کی فتح شکست میں بدل گئی۔ اور ان کو بڑا نقصان اٹھانا پڑا۔ سو یہاں پر اسی کا ذکر فرمایا گیا ہے۔
۱۵۳۔ ایک غم اس بات کا کہ فتح شکست میں تبدیل ہو گئی۔ اور تم لوگ جیتی ہوئی بازی اپنی کوتاہی کی بناء پر ہار گئے۔ دوسرا غم اس بات کا کتنے ہی جلیل القدر صحابہ کرام شہید ہو گئے۔ اور کتنے زخمی اور ان سب سے بڑا غم وہ جو کہ آنحضرت صلی اللہ علیہ و سلم کی شہادت کی المناک خبر، اور شیطان کی پھیلائی ہوئی افواہ سے تم لوگوں لاحق ہُوَا، وغیرہ، اور غَمًّا بِغمٍّ کے ارشاد کا ایک معنی و مطلب ہے۔ جبکہ اس کے بارے میں دوسرا قول و احتمال یہ ہے کہ اس کا مطلب یہ ہو کہ اس نے تم کو غم کے بدلے میں غم دیا۔ یعنی تم نے اللہ کے رسول کی نافرمانی کر کے ان کو غم دیا۔ اگرچہ وہ نافرمانی قصد و ارادہ سے اور دانستہ نہیں تھی۔ تو اس کے بدلے اور نتیجے میں تم لوگوں کو اللہ تعالیٰ کی طرف سے غم پر غم برداشت کرنے پڑے، حضرات مترجمین کرام میں سے کچھ نے اس کا ترجمہ پہلے قول و احتمال کے مطابق کیا ہے، اور کچھ نے دوسرے کے اعتبار سے اور یہ دونوں ہی مطلب صحیح اور دل کو لگنے والے ہیں، یہاں پر ایک لمحہ فکریہ بھی سامنے آتا ہے کہ حضرات صحابہ کرام کو ان کی ایک غلطی کے نتیجے میں اس طرح غم پر غم اٹھانے پڑے۔ حالانکہ ان کی وہ غلطی قصد و ارادہ سے اور جان بوجھ کر نہیں تھی۔ بلکہ وہ محض ایک اجتہادی نوعیت کی غلطی تھی۔ تو پھر کیا خیال ہے آپ کا اس امت مسلمہ کے بارے میں جس کی آج کوئی کل بھی سیدھی نہیں؟ اور جس کی طرف سے اللہ اور اس کے رسول کے احکام کی اعلانیہ اور کھلم کھلا مخالفت کی جا رہی ہے اور ہر میدان میں کی جا رہی ہے۔ اور دن رات کے چوبیس گھنٹوں میں کی جاری ہے۔ شرک ہو رہا ہے اور کھلے عام ہو رہا ہے۔ جگہ جگہ غیر اللہ کے لئے سجدے ہو رہے ہیں نذریں مانی جا رہی ہیں طواف کئے جا رہے ہیں غیر اللہ کو حاجت روائی و مشکل کشائی کے لئے پوجا پکارا جا رہا ہے۔ طرح طرح کی فرضی وہمی، اور من گھڑت سرکاریں بنائی اور پوجی جا رہی ہیں درختوں، پتھروں، جبوں، قبوں اور ننگ دھڑنگ ملنگوں وغیرہ کی جگہ جگہ اور طرح طرح سے پوجا پاٹ کی جا رہی ہے۔ شرک و بدعت کی ترویج کے لئے نت نئے طریقوں سے پروپیگنڈے کئے جا رہے۔ اور کھلے شرک کو دین اور دین کا تقاضا بتایا جا رہا ہے اور اس کے لئے صاف و صریح نصوص تک میں کتر بیونت اور تحریف سے کام لیا جا رہا ہے۔ والعیاذُ باللہ العظیم اور عقائد و عبادات کے میدان سے آگے بڑھ کر دیکھا جائے تو سود جو قطعی طور پر حرام ہے اور ایسا اور اس قدر کہ قرآن حکیم میں ایسے لوگوں کے خلاف اللہ اور اس کے رسول کی طرف سے صاف و صریح طور پر جنگ کا اعلان کیا جاتا ہے مگر وہ اس سب کے باوجود کھایا، اور کھلایا جا رہا ہے، اور علی الاعلان کھایا اور کھلایا جا رہا ہے، اس کا کاروبار اور لین دین اعلانیہ اور کھلے بندوں کیا جا رہا ہے۔ جُوا کھیلا جا رہا ہے۔ شراب خانہ خراب پی جا رہی ہے، اور دھڑلے سے پی جاری ہے اور یہاں تک کہ حضرات علماء حقانیین کا قتل دن رات کیا جا رہا ہے۔ ارباب اقتدار غیروں کے آلہ کار اور ان کے ہاتھوں میں کٹھ پتلیاں بن کر اہل حق پر عرصہ حیات تنگ کرنے کی سعی نامراد میں مشغول و منہمک ہیں۔ وغیرہ وغیرہ تو پھر اس امت کی بگڑی بنے تو کیسے اور کیونکر؟ اور اس کے حالات درست ہوں تو کس طرح؟ فالی اللّٰہ المشتکیٰ و ہو المستعان وعلیہ التکلان فی کُلِّ حِیْنٍ وَّاٰن۔
۱۵۴۔ اس لئے اس سے کسی کے دل کا حال نہ مخفی ہے نہ ہو سکتا ہے۔ بلکہ وہ سب کچھ جانتا ہے اور پوری طرح جانتا ہے، اور ظاہر و باطن کو ایک برابر جانتا ہے۔ لیکن اس کی سنت اور اس کا دستور یہ ہے کہ وہ ابتلاء و آزمائش کے ایسے مواقع لاتا ہے جن سے کھرا کھوٹا عملی طور پر واضح ہو کر سب کے سامنے آ جاتا ہے۔ اور اس طور پر کہ کسی شک شبہے کا کوئی موقع نہیں رہتا اور اس کے بعد کسی کے لئے کسی حیلے بہانے اور عذر و معذرت کی کوئی گنجائش باقی نہیں رہ جاتی۔
۱۵۵۔ جس میں سے ایک گروہ ایمان والوں کا تھا۔ جو کہ اللہ کی راہ میں اور اس کی رضا کے لئے لڑ رہا تھا۔ اور جس کا مشن اور نصب العین یہ تھا، اور یہ ہوتا ہے کہ اللہ کا دین اور اس کا کلمہ سربلند ہو۔ جیسا کہ حضرت نبی معصوم علیہ الصلوٰۃ والسلام نے ارشاد فرمایا مَنْ قَاتَلَ لِتَکُوْنَ کَلِمَۃُ اللّٰہِ ہِیَ الْعُلْیَا فَہُوَ فِیْ سَبِیْلِ اللّٰہِ۔ یعنی جو اس لئے لڑتا ہے کہ تاکہ اللہ کا دین اور اس کا کلمہ ہی اونچا اور سربلند رہے وہی اللہ کی راہ میں جہاد کرنے والا ہوتا ہے جبکہ اس کے برعکس ان دونوں میں سے دوسرا گروہ ان لوگوں کا تھا جو کفر و باطل کا علمبردار تھا، اور جن کا لڑنا شیطان کی راہ میں تھا جیسا کہ دوسرے مقام پر ارشاد فرمایا گیا کہ جو لوگ ایمان لائے ہیں وہ اللہ کی راہ میں لڑتے ہیں اور جو کفر والے ہیں وہ طاغوت کی راہ میں لڑتے ہیں پس تم لوگ (اے ایمان والو!) لڑو شیطان کے دوستوں سے بیشک شیطان کا داؤ بڑا کمزور ہے (النساء آیت ۷۵)
۱۵۶۔ تاکہ یہ لوگ اپنی اسی حسرت میں جلتے بھنتے رہیں سو یہ ایک نقد سزا ہوتی ہے جو نور ایمان و یقین سے محروم ایسے لوگوں کو برابر ملتی رہتی ہے، جبکہ مومن صادق ہر حال میں مطمئن رہتا ہے کہ اس کو یہ یقین اور اطمینان ہوتا ہے کہ زندگی و موت سب کچھ اللہ تعالیٰ ہی کے قبضہ قدرت و اختیار میں ہے، سبحانہ و تعالیٰ۔ اور وہ راہ حق میں مارا بھی گیا تو بھی اس کے لئے کوئی نقصان نہیں، بلکہ اس صورت میں وہ شہادت سے سرفراز ہو گا، جو کہ اس کا اصل اور حقیقی نصب العین ہے۔ سوایمان سے سرفرازی کے بعد مومن صادق کے لئے ہر صورت میں کامیابی ہی کامیابی ہے۔ اس کے لئے ناکامی کسی بھی صورت میں نہیں۔ والحمد للہ جل وعلا۔
۱۵۷۔ کہ ان لوگوں کا دوختہ و اندوختہ اور جوڑا اور جمع کردہ سب کچھ یہیں اور اسی دنیا میں رہ جائے گا اس میں سے کچھ بھی ان کے ساتھ نہیں جائے گا۔ سوائے ان کی ان حسرتوں کے جو ان کے سینوں کے اندر ہونگی کہ وہی ان کے ساتھ جائیں گی، اور سوائے ان کی ان ذمہ داریوں کے جو ان کے ساتھ جائیں گی۔ اور جن کی جوابدہی ان کو وہاں کرنا ہو گی۔ اور وہاں پہنچ کر معلوم ہو گا کہ وہ سب کچھ ان کے لئے آتش دوزخ میں اضافے کا باعث ہو گا۔ جبکہ اللہ کی راہ میں قتل ہو جانے والوں یا طبعی موت پاجانے والوں کے لئے اللہ تعالیٰ کی خاص مغفرت اور بخشش بھی ہو گی۔ اور عظیم الشان رحمت بھی، جس کے سایہ لطف و عنایت میں وہ ہمیشہ کے لئے شاداں و فرحاں رہیں گے والحمد للہ جل وعلا۔ سو ایمان و یقین دارین کی سعادت وسرخروئی سے سرفرازی کا ذریعہ و وسیلہ ہے۔ اور ایسا کہ اس کے بعد مومن صادق کے لئے کسی بھی صورت میں محرومی نہیں۔ جبکہ اس سے محرومی ہر خیر سے محرومی ہے، جیسا کہ مختلف نصوص کریمہ میں اس حقیقت کو طرح طرح سے واضح فرمایا گیا ہے، سو اصل دولت ایمان و یقین ہی کی دولت ہے، والعیاذ باللہ العظیم۔ بکل حال من الاحوال وفی کل موطن من المواطن فی الحیاۃ
۱۵۹۔ سو اس سے اندازہ کیا جا سکتا ہے کہ تند خوئی اور سنگدلی کتنی بُری اور کس قدر نفرت انگیز خصلتیں ہیں۔ کہ ان کی بناء پر حضرت امام الانبیاء صلی اللہ علیہ و سلم کی سب سے پاکیزہ اور مقدس ہستی سے بھی آپ صلی اللہ علیہ و سلم کے ساتھی اس طرح چھٹ اور بکھر جاتے۔ اگر آپ صلی اللہ علیہ و سلم کے اندر بالفرض یہ خصلتیں پائی جاتیں، حالانکہ آپ جیسی پاکیزہ اور مقدس ہستی نہ کوئی ہوئی نہ ہو سکتی ہے۔ تو پھر اور کسی کے کہنے ہی کیا، اس لئے حضرت حق جَلَّ مَجْدُہ، نے اپنی خاص رحمت و عنایت سے آنجناب کو ان کے لئے نرم خو بنا دیا۔ علیہ الصلوٰۃ والسلام، وباللّٰہ التوفیق لما یحب و یرید، وعلی ما یحب و یرید، وہو الہادی الی سواء السبیل۔
۱۶۰۔ یہاں پر بھی کلمات حصر و تاکید کے ساتھ ارشاد فرمایا گیا کہ اللہ ہی پر بھروسہ کرنا چاہیے ایمان والوں کو یعنی ایمان کا تقاضا یہی ہے کہ انسان اللہ ہی پر بھروسہ کرے۔ کہ سب کچھ اسی وحدہٗ لاشریک کے قبضہ قدرت و اختیار میں ہے۔ اس لئے اسباب کے درجے میں انسان اسباب تو اختیار کرے، اور بیشک اختیار کرے، اور ضرور کرے، کہ یہ دنیا ہے ہی دارالاسباب اس میں جو کچھ ہوتا ہے بالعموم اسباب و وسائل کے پردوں کے پیچھے ہی سے ہوتا ہے لیکن قرآن حکیم کی اس طرح کی تصریحات سے واضح فرما دیا گیا کہ دل کا بھروسہ اسباب و وسائل پر نہیں، بلکہ خالق اسباب ہی پر ہونا چاہئے۔ کہ اسباب ووسائل اسی کی مشیت و مرضی کے تابع ہیں پس دل کا بھروسہ ہمیشہ اللہ وحدہٗ لاشریک ہی پر رکھا جائے کہ مسبب الاسباب وہی وحدہٗ لاشریک ہے۔ سبحانہ و تعالیٰ۔
۱۶۱۔ پس وہاں پر نہ کسی کی کوئی نیکی کم کی جائیگی۔ اور نہ کسی پر کسی ناکردہ گناہ کا کوئی بوجھ ڈالا جائے گا۔ بلکہ ہر کسی کو اس کے اپنے کئے کرائے ہی کا صلہ بدلہ دیا جائیگا۔ اور پورا پورا اور بھرپور بدلہ دیا جائیگا۔ اور عدل و انصاف کے تقاضوں کے عین مطابق دیا جائے گا، کہ وہ دن ہو گا ہی کمال عدل و انصاف کا دن پس ہر کوئی ہمیشہ اس اہم اور بنیادی حقیقت کو اپنے پیش نظر رکھے کہ کل کے اس یوم حساب کے لئے میں کیا کمائی کر کے لے جا رہا ہوں۔ اور وہاں میرا معاملہ کیسا رہیگا۔ وباللہ التوفیق لما یحب و یرید۔
۱۶۴۔ یعنی وہ عظیم الشان رسول خود انہی لوگوں کی جنس سے اور انسان اور بشر ہے، عربی، قرشی، اور ہاشمی ہے، کھانے پینے، بیوی بچے رکھنے والا، جو صحت و بیماری اور علاج معالجے وغیرہ کے سب بشری حوائج و ضروریات رکھتا ہے، تاکہ وہ ان تمام امور اور زندگی کے جملہ دوائر میں لوگوں کے سامنے عملی نمونہ پیش کر سکے۔ پس تم لوگ اس کے اسوۂ حسنہ کی اتباع و پیروی کر کے اپنے لئے دارین کی سعادت و سرخروئی سے سرفرازی کا سامان کرو۔ کہ یہی اصل مقصود ہے، ورنہ فرض کرو کہ اگر وہ پیغمبر انسان اور بشر ہونے کے بجائے کوئی فرشتہ اور ایسی نوری مخلوق ہوتا جو کھانے پینے، بیوی بچوں، صحت و بیماری، اور علاج معالجے، وغیرہ جیسے حوائج بشریہ سے معریٰ اور لاتعلق ہوتا، تو پھر تم لوگ اس کی اتباع اور پیروی آخر کس طرح کرتے؟ سو پیغمبر کا انسان اور بشر ہونا قدرت کا ایک مستقل اور عظیم الشان انعام و احسان ہے جس سے اس نے اپنے فضل و کرم سے اپنے بندوں کو نوازا ہے۔ اسی لئے جگہ جگہ مِنْہُمْ، مِنْکُمْ اور مِنْ اَنْفُسِہِمْ کے کلمات کریمہ سے اس حقیقت کو واضح فرمایا ہے۔ تاکہ لوگ اللہ تعالیٰ کے اس انعام و احسان کو سمجھیں اس کی قدر کریں۔ اور پیغمبر کے اسوۂ حسنہ کی پیروی کریں۔
ایسے گمراہ کہ یہ ہر طرف سے اور ہر اعتبار سے تہ در تہ اندھیروں میں گھرے اور ڈوبے ہوئے تھے۔ نہ ان کو اپنے خالق و مالک کی صفات اور اس کے حقوق و اختیارات کا کچھ پتہ تھا، اور نہ ان کو اپنی زندگی کے اصل مقصد اور نصب العین کے بارے میں کچھ علم و آگہی تھی، نہ ان کو خود اپنی زندگی و موت اور آغاز و انجام کے بارے میں کچھ اتہ پتہ تھا، اور نہ دوسروں کے حقوق کے بارے میں کچھ علم و آگہی، نہ حلال و حرام کے بارے میں کچھ خبر اور نہ اپنے حقیقی نفع و نقصان کے بارے میں کچھ روشنی۔ بس حیوان، بلکہ اس سے بھی کہیں بڑھ کر گمراہ، اپنے جیسے انسانوں، بلکہ اس سے بھی نیچے گر کر مختلف قسم کے حیوانوں درختوں اور بے حقیقت و بے جان پتھروں تک کی پوجا میں لگے ہوئے، اور ان کو اپنی اس ناکامی و نامرادی اور ذلت و رسوائی اور اپنے ہولناک ضیاع و نقصان کا کوئی پاس و احساس ہی نہیں تھا۔ اور یہی حال نور حق و ہدایت سے محروم انسان کا آج بھی ہے۔ بلکہ آج تو وہ اپنی مادی ترقی کے زعم و گھمنڈ میں اس سے کہیں زیادہ بڑھ کر ہاویہ جہنم میں گر رہا ہے۔ اور آج کے اس اندھے اور اوندھے انسان نے اپنی مادی ترقی اور مادی وسائل کے نتیجے میں اور ان کے زور پر وحشت و بربریت، اور ظلم و سفاکی، کے وہ وہ لرزہ خیز مظالم ڈھائے اور مسلسل و لگاتار ڈھائے جا رہا ہے۔ اور جگہ جگہ اور طرح طرح سے ڈھا رہا ہے کہ دنیا بھر کے تمام و حشی اور درندے سب مل کر اس کے عشر عشیر کو بھی نہیں پہنچ سکتے۔ بلکہ وہ تو ایسا سوچ بھی نہیں سکتے۔ سو ایسے وحشی انسانوں کی ہدایت و اصلاح کے لئے اللہ تعالیٰ نے اپنے اس رسول عظیم کے بھیجنے اور مبعوث فرمانے کا یہ عظیم الشان انعام و احسان فرمایا، تاکہ وہ ان کو تہ در تہ اندھیروں سے نکال کر حق و ہدایت کی روشنی میں لائے اور ان کو وحشت و درندگی بچا کر انسانیت کی اعلیٰ قدروں سے ہمکنار کرے۔ اور ان کو دوزخ کی راہ سے موڑ کر جنت کے راستے پر ڈالے، سو یہ حضرت حق جَلَّ مَجْدُہ، کا اپنے بندوں پر وہ عظیم الشان کرم و احسان ہے جس کی دوسری کوئی نظیر و مثال ممکن ہی نہیں، مگر اس کے باوجود یہ انسان کفور اس سے منہ موڑے ہوئے ہے اور یہ برابر ہاویہ جہنم کی طرف بڑھے چلا جا رہا ہے اور اس طور پر کہ اس کو اس کا شعور واحساس بھی نہیں کہ وہ اپنے لئے کس قدر ہولناک انجام کا سامان کر رہا ہے، الا ماشاء اللہ والعیاذ باللہ جل وعلا بکل حالٍ من الاحوال
۱۶۷۔ اس لئے یہ اپنے کئے کرائے کا صلہ و بدلہ اس کے یہاں سے ضرور پا کر رہیں گے دنیا والوں سے تو یہ اپنے حال کو چھپا سکتے ہیں اور چھپا لیتے ہیں، مگر اس خالق کل اور مالک مطلق سے کس طرح بچیں گے جو ان کے ظاہر و باطن کو ایک برابر جانتا ہے۔ سبحانہ و تعالیٰ، اللہ تعالیٰ ہمیشہ ہرحال میں اور ہر اعتبار سے اپنا ہی بنائے رکھے، آمین ثم آمین
۱۶۸۔ اور جب تم لوگ ایسا نہیں کر سکتے۔ اور کسی بھی طور پر نہیں کر سکتے۔ کہ موت کو اپنے وقت سے ٹالنا کسی کے لئے بھی ممکن نہیں تو پھر تم لوگوں کی اس طرح کی کافرانہ اور منافقانہ باتوں کا کیا فائدہ؟ پس اصل کوشش موت سے ڈرنے اور اس سے بھاگنے کے لئے نہیں کرنی چاہئے۔ کہ ایسا کرنا بےسود و لاحاصل ہے۔ بلکہ اصل کوشش اس کے لئے کرنی چاہیے کہ میری موت جب بھی آئے راہ حق میں، اور خدائے پاک کی رضا کے لئے آئے۔ تاکہ ہمیں اپنے خالق و مالک کی رضا و خوشنودی نصیب ہو سکے۔ جو کہ اصل حقیقی اور سب سے بڑا مقصد ہے جس کے بعد انسان کے لئے بہرحال خیر ہی خیر ہے، وباللہ التوفیق لما یحب و یرید۔ وعلی ما یحب و یرید بکل حالٍ من الاحوال، وفی کل موطنٍ من المواطن فی الحیاۃ
۱۶۹۔ سو اس سے اس عظیم الشان حقیقت سے آگہی بخش دی گئی کہ شہادت، یعنی اللہ کی راہ میں اور اس کی رضا کے لئے اپنی جان عزیز کا نذرانہ پیش کر دینا، موت اور محرومی نہیں، کہ انسان اس سے ڈرے، اور بھاگے۔ بلکہ یہ تو ابدی اور حقیقی زندگی سے سرفرازی و بہرہ مندی کا ذریعہ ووسیلہ ہے۔ ایسی زندگی جو کہ دنیا کی اس عارضی اور فانی زندگی سے کہیں بڑھ کر اعلیٰ و ارفع زندگی ہے پس شہادت فی سبیل اللہ کی آرزو و تمنا دراصل حیات اَبَدی سے سرفرازی و بہرہ مندی کی تمنا و آرزو ہے، اس لئے شہادت ہی مطلوب و مقصود مومن ہے نہ کہ مال و دولت اور سلطنت و کشور کشائی، کہ یہ سب کچھ فانی اور عارضی ہے، وباللہ التوفیق لما یحب و یرید۔
۱۷۱۔ سو ایمان و یقین کی دولت سب سے بڑی اصل اور حقیقی دولت ہے جو کہ انسان کو دارین کی سعادت و سرخروئی سے سرفراز و بہرہ ور کرنے والی واحد دولت ہے اور یہی وہ دولت ہے جس کے بعد انسان کے لئے کسی طرح کی کوئی محرومی اور ناکامی نہیں، پس اصل فکر و کوشش ہمیشہ اسی کے لئے اور اسی کے بارے میں ہونی چاہیے یعنی اس سے سرفرازی، اور اس کی حفاظت و بقاء کیلئے، بہر کیف اس ارشاد سے اس حقیقت کو واضح فرمایا گیا کہ ابنائے دنیا تو اپنی کوتاہ نظری اور بے بصیرتی کی بناء پر شہداء پر افسوس کرتے ہیں کہ ان کی زندگی ختم ہو گئی۔ لیکن ان شہداء کی خوش نصیبی اور فائز المرامی کا عالم یہ ہے کہ وہ اللہ تعالیٰ کے اس فضل و کرم سے خوش ہو رہے ہیں جس سے اس نے انکو نوازا ہے۔ اور وہ اپنے ان اخلاف کے بھی ان سے ملنے کے آرزو مند ہیں جو ان کے نقش قدم پر چلتے ہیں اگرچہ وہ ابھی تک ان سے ملے نہیں ہیں۔
۱۷۲۔ یہ دراصل اشارہ ہے غزوہ حمراء الاسد کی طرف جو کہ غزوہ احد کے متصل بعد پیش آیا۔ روایات کے مطابق معرکہ احد میں مسلمانوں کی عارضی شکست کے بعد جب کفار قریش مکہ مکرمہ کی طرف واپس لوٹے تو کچھ ہی آگے جانے کے بعد ان کو اس بارے میں یہ خیال ہوا کہ ہمیں اس طرح واپس آنے کے بجائے اس موقع سے پورا فائدہ اٹھاتے ہوئے مسلمانوں کا مکمل خاتمہ کر دینا چاہیے تھا سو اس کے لئے انہوں نے حمراء الاسد کے مقام پر جو کہ مدینہ منورہ سے کوئی آٹھ میل کے فاصلے پر واقع تھا دوبارہ صف بندی کرنے اور حملہ آور ہونے کا پروگرام بنایا۔ آنحضرت صلی اللہ علیہ و سلم کو جب اس کی اطلاع ہوئی تو آپ صلی اللہ علیہ و سلم نے دشمن کے تعاقب کا اعلان فرمایا۔ اور یہ بھی ارشاد فرمایا کہ اس جنگ میں وہی لوگ شریک ہونگے جو کل احد کے معرکہ میں شریک تھے۔ حضرات صحابہ کرام نے حضور صلی اللہ علیہ و سلم کے اس اعلان و ارشاد پر فوراً لبیک کہا اور وہ اس کے لئے تیار ہو گئے۔ حالانکہ وہ بھی تازہ زخم کھائے ہوئے تھے۔ ادھر جب دشمن کو مسلمانوں کے اس عزم و حوصلے کی اطلاع ملی، تو وہ مقابلے کی ہمت نہ کر سکا۔ اور اس نے بھاگنے ہی میں اپنی عافیت سمجھی، تو حضرات صحابہ کرام اپنی قوت ایمانی اور اپنے صدق و اخلاص کی بناء پر جنگ کئے بغیر ہی عظیم الشان اجر و ثواب کے ساتھ اور فائز المرام ہو کر واپس لوٹے، سو اللہ اور اس کے رسول کے حکم و ارشاد پر لبیک کہنے ہی میں سعادت و سرفرازی ہے، اگرچہ حالات کتنے ہی سخت اور مشکل کیوں نہ ہوں، اور اسی صدق و اخلاص، اور اطاعت و اتباع کے نتیجے میں اہل ایمان اللہ تعالیٰ کی خاص نصرت و امداد سے سرفراز و سرشار ہوتے ہیں، التوفیق لما یحب و یرید، وعلیٰ ما یحب و یرید، بکل حالٍ من الاحوال، وفی کل موطن من المواطن فی الحیاۃ
۱۷۵۔ سو ایمان کا تقاضا یہی ہے کہ انسان اللہ ہی سے ڈرے جو کہ خالق و مالک ہے سب کا اور جس کے قبضہ قدرت و اختیار میں ہر چیز کے نفع و نقصان کی باگ ڈور ہے۔ ان آیاتِ کریمات میں دراصل اشارہ ہے غزوۂ بدر صغریٰ کی طرف، جس کا اعلان کفار قریش نے غزوۂ احد کے خاتمے کے موقع پر کیا تھا، کہ ہمارا آئندہ مقابلہ اگلے سال بدر کے مقام پر ہو گا۔ مسلمانوں نے ان کے اس چیلنج کو قبول کر لیا۔ لیکن اگلے سال جب مقابلے کا مقرر وقت قریب آیا تو کفار کو مقابلے کے لئے میدان بدر کی طرف نکلنے کی ہمت نہ ہوئی۔ تو انہوں نے اپنی خفت کو چھپانے کے لئے یہ طریقہ اختیار کیا کہ مسلمانوں کو مرعوب اور خوفزدہ کرنے کے لئے ایک آدمی کو ان کے پاس بھیجا کہ تم جا کر ان سے کہو کہ دشمن نے تمہارے خلاف کارروائی کے لئے بڑی فوج اور طاقت جمع کر رکھی ہے۔ جس سے مقابلہ کرنا تمہارے بس کی بات نہیں، لہٰذا تم لوگوں کی خیر اسی میں ہے کہ تم مقابلے کے لئے نہ نکلو، ورنہ تمہارا حشر احد سے بھی بہت برا ہو گا۔ مطلب یہ تھا کہ اس طرح یہ لوگ مقابلے کے لئے نکلنے کی ہمت ہی نہ کر سکیں۔ تو الزام انہی پر رہے۔ اور ہماری بزدلی پر پردہ پڑا رہے۔ لیکن ان کے اس شخص کے ایسا کرنے پر ڈرنے کے بجائے اللہ تعالیٰ کی توفیق و عنایت سے مسلمانوں کی قوت ایمانی اور ان کے عزم ایقانی میں اور بھی اضافہ ہوا۔ اور انہوں نے حَسْبُنَا اللّٰہ (کافی ہے ہمیں اللہ) کہتے ہوئے اپنے عزم جہاد کو اور پکا کر لیا۔ اور وہ وقت مقرر پر مقابلہ کے لئے میدان بدر میں پہنچ گئے، لیکن کفار نے اپنے اعلان کے مطابق مقابلے کے لئے نہ آنا تھا، نہ آئے مسلمانوں نے وہاں پر کئی دن قیام کیا۔ پھر تجارت کی، نفع کمایا، اور اللہ تعالیٰ کے اجر و ثواب اور اس کی رضا و خوشنودی کے ساتھ وہاں سے واپس لوٹے۔ سو ان آیات کریمات میں انہی عبرت انگیز واقعات کی طرف اشارہ فرمایا گیا ہے۔ یہاں پر اس شخص کو جو کہ کفار کی طرف سے یہ پروپیگنڈا کرنے آیا تھا اس کو شیطان فرمایا گیا ہے سو وہ اپنی شکل اور اپنی اصل کے اعتبار سے اگرچہ انسان تھا لیکن کام چونکہ وہ شیطان کا کر رہا تھا اس لئے وہ انسانی شکل میں ہونے کے باوجود شیطان تھا، پس جو انسانی شکل میں ہونے کے باوجود شیطان کا کام کرتا ہے وہ دراصل شیطان ہی ہوتا ہے۔ اگرچہ بظاہر انسانی شکل ہی میں ہو، اللہ تعالیٰ ہمیشہ اپنی حفاظت و پناہ میں رکھے، آمین
۱۷۶۔ یعنی ان لوگوں کے کفر و انکار کے نتیجے میں اور ان کا وہ عذاب ایسا بڑا اور اس قدر ہولناک ہو گا کہ اس کا تصور کرنا بھی کسی کے لئے ممکن نہیں والعیاذُ باللہ، اللہ ہمیشہ اپنی پناہ میں رکھے، آمین
۱۷۸۔ جو کہ طبعی نتیجہ اور انجام ہو گا ان کے کفر و انکار کا کیونکہ ان لوگوں نے اپنے کبر و غرور کی بناء پر قبول حق سے انکار و اعراض کیا تھا اور یہ لوگ اپنے کفر و انکار پر اڑے رہے تھے، اس لئے ان کے اس تکبر کے نتیجے میں ان کو یہ رسوا کن عذاب (عذابٍ مُہِیْن) بھگتنا ہو گا، سو کافر اور منکر لوگوں کو جو ڈھیل مل رہی ہے یہ ان کے لئے کوئی خوشی اور بہتری کی بات نہیں، بلکہ ایسے لوگ دراصل اللہ کی گرفت میں ہیں۔ اور ان کو یہ ڈھیل اس لئے مل رہی ہے کہ یہ اپنے کفر و طغیان میں بڑھتے اور ترقی کرتے جائیں۔ یہاں تک کہ اپنے آخری اور ہولناک انجام کو پہنچ کر رہیں اسلئے، یہاں پر ارشاد فرمایا گیا کہ ایسے کافر لوگ کبھی یہ نہ سمجھیں کہ یہ ڈھیل ان کے لئے کوئی بہتر چیز ہے، بلکہ ان کو یہ ڈھیل اس لئے دی جا رہی ہے کہ یہ گناہ میں بڑھتے جائیں۔ اور آخرکار اپنے ہولناک انجام کو پہنچ کر رہیں والعیاذُ باللہ،
۱۸۰۔ کہ اس کا نتیجہ و انجام خود ان لوگوں کے حق میں بہت برا ہو گا آج تو ان لوگوں کو یہ بات سمجھ نہیں آ رہی۔ کہ آج حقائق پر پردے پڑے ہوئے ہیں۔ لیکن کل قیامت کے دن اس یوم مشاہدہ و ظہور میں جبکہ حقائق اپنی اصل شکل میں سب کے سامنے آ جائیں گے تو اس وقت ان کے سامنے واضح ہو جائے گا کہ انہوں نے اپنے لئے کس قدر ہولناک خسارے کا سامان کیا تھا۔ ان کا جوڑا اور جمع کردہ سب کچھ ان کے بخل کے نتیجے میں یہیں دنیا میں رہ جائے گا۔ اس سے گلچھرے دوسرے اڑائیں گے۔ لیکن اس کا حساب ان جمع کرنے والوں کو وہاں دینا ہو گا، اور اس کا بھگتنان ان کو بھگتنا پڑے گا، اور نہایت ہی ہولناک شکل میں بھگتنا پڑے گا جیسا کہ اس کا ایک نمونہ اور مظہر اس کے متصل بعد ذکر فرمایا جا رہا ہے، کہ وہ ایک نہایت ہی ہولناک اژدہے کی شکل میں ان کے گلے میں آکر لپٹ جائے گا، جیسا کہ صحیح احادیث میں اس کی پوری تصریح اور تصویر پیش فرمائی گئی ہے۔ والعیاذُ باللہ العظیم۔ سو مال کے انسان کے لئے خیر بننے کی وہی اور صرف وہی صورت ہے جس کو دین حنیف نے فرمایا ہے کہ اس کو حلال ذرائع سے کمایا، اور حاصل کیا جائے اور صحیح مصارف میں اور اللہ تعالیٰ کی رضا و خوشنودی کے لئے صرف کیا جائے۔ جیسا کہ صحیح حدیث میں ارشاد فرمایا گیا کہ ابن آدم تیرا مال تو حقیقت میں صرف تین ہی چیزیں ہیں جو تو نے اپنے پیٹ میں کھایا اور وہ ہضم ہو گیا۔ جو تن پر پہنا اور پھاڑ دیا۔ اور جو اللہ کی راہ میں دیا اور اپنی آخرت کے لئے جمع کر دیا اور بس، باقی سب تو دوسروں کا ہے۔
۱۸۱۔ سو حضرت حق جل مجدہ کے بارے میں ایسی بات کہنا کہ اللہ محتاج ہے اور ہم دولت مند ایسی سنگین اور اس قدر بے ہودہ اور ہولناک بات ہے کہ اس کی سنگینی اور بے ہودگی و ہولناکی کی کوئی حد نہیں ہو سکتی۔ بھلا جس ذات اقدس و اعلیٰ کے جود و سخا اور بخشش و عطاء مسلسل اور لگاتار جاری ہو۔ اور ایسی اور اس حد تک کہ ہر لحظہ اور ہر پل میں اس کے جس قدر خزانے تقسیم ہوتے ہیں ان کا حساب کرنا بھی کسی کے بس اور امکان میں نہیں ہو سکتا اس کے بارے میں ایسا کہنا کتنا بڑا ظلم اور کس قدر ہولناک بات ہے والعیاذُ باللہ۔ سو وہ غنی مطلق جو لوگوں سے راہِ حق میں خرچ کرنے کے لئے کہتا ہے اور یہ کہ وہ اس کو قرض دیں یہ بھی دراصل اس کی شان کرم و عطاء ہی کا ایک نمونہ و مظہر ہے اور اس سے دراصل اس کے بندوں ہی کا بھلا اور فائدہ مقصود ہوتا ہے۔ تاکہ اس طرح ان لوگوں کا دیا بخشا اللہ کے بنک میں جمع ہو کر خود ان لوگوں کو اَضْعَافًا مُّضَاعَفَۃَ کی شکل میں واپس ملے۔ اور اس وقت ملے جبکہ یہ اس کے سب سے زیادہ محتاج ہونگے۔ سو وہ رب رحمان و رحیم۔ سبحانہ و تعالیٰ، اپنی شان و رحیمی کے تقاضوں کی بناء پر خود ان لوگوں کا بھلا چاہتا ہے، یہاں سے ایک بات یہ بھی واضح ہو جاتی ہے کہ ایمان و یقین کی دولت اور صدق و اخلاص کے نور سے محروم انسان کس قدر اندھا اور اوندھا ہو جاتا ہے کہ وہ حضرت حق جَلَّ مَجْدُہ، کی ذات اقدس و اعلیٰ کے بارے میں بھی ایسی بیہودہ بات کہنے کی جسارت کر لیتا ہے نیز اس سے یہ درس عظیم بھی ملتا ہے کہ جن لوگوں نے اللہ پاک کے بارے میں بھی ایسا کہا وہ اور کس کو معاف کریں گے؟ پس کوئی کبھی اس طرح کے کسی خبط میں مبتلا نہ ہو کہ سب لوگ مجھے اچھا کہیں، کہ ایسا نہ کبھی ہوا ہے نہ ہو سکتا ہے۔ پس کوشش اس کی ہونی چاہیے کہ میرا معاملہ میرے خالق و مالک سے اچھا رہے، وباللہ التوفیق لما یحب و یرید،
۱۸۴۔ مگر اس سب کے باوجود ان گزشتہ انبیاء و رسل کو جھٹلایا گیا۔ سو جو لوگ آج آپ کو جھٹلا رہے ہیں اے پیغمبر ! تو یہ کوئی نئی بات نہیں۔ بلکہ پہلے سے ہی ایسے ہوتا چلا آیا ہے۔ ظالموں نے اللہ والوں کو ہمیشہ اسی طرح جھٹلایا، اور ان کے خلاف طرح طرح کی دکھ دہ اور دل آزار باتیں کہیں، جیسا کہ دوسرے مقام پر اس بارے میں ارشاد فرمایا گیا مَایُقَالُ لَکَ اِلاَّ مَا قَدْ قِیْلَ لِلرُّسُلِ مِنْ قَبْلِکَ الایٰۃ (حٰم السجدۃ۴۲) پس آپ صلی اللہ علیہ و سلم بھی اسی طرح صبر و برداشت سے کام لیں جس طرح کہ آپ سے پہلے کے ان اولوالعزم رسولوں نے صبر سے کام لیا۔ جیسا کہ دوسرے مقام پر اس ہدایت کی اس طرح تصریح فرمائی گئی ہے فَاصْبِرْ کَمَا صَبَرَ اُوْلُوالْعَزْمِ مِنَ الرُّسُلِ وَلَا تَسْتَعْجِلْ لَّہُمْ الایۃ(الاحقاف۔۳۵) سو ان آیات کریمات میں حضرت امام الانبیاء علیہ وعلیہم الصلوٰۃ والسلام کے لئے تسکین و تسلیہ کا سامان ہے اور آپ صلی اللہ علیہ و سلم کے توسط سے آپ صلی اللہ علیہ و سلم کی امت کے ہر داعی حق کے لئے تسکین و تسلیہ کا سامان ہے، والحمد للہ جل وعلا
۱۸۵۔ پس جن لوگوں نے اس دنیا فانی اور اس کے متاع غرور و حُطام زائل ہی کو اپنا اصل مقصد بنا لیا وہ سخت خسارے میں ہیں، کہ یہ سب کچھ فانی و زائل اور بے حقیقت ہے، اصل اور حقیقی کامیابی تو آخرت ہی کی کامیابی ہے۔ پس عقل و نقل دونوں کا تقاضا یہی ہے کہ آخرت کی اس کامیابی ہی کو اپنا اصل مقصد اور حقیقی نصب العین قرار دیا جائے۔ اس سے اگر سرفرازی نصیب ہو گئی تو سب کچھ مل گیا؟ اور حقیقی کامیابی نصیب ہو گئی، ورنہ اگر سب کچھ مل جائے تو بھی کچھ بھی نہیں ملا۔ دنیا تو محض ایک گزرگاہ اور عارضی منزل ہے اور اس کی ہر چیز عارضی اور فانی اور اس کا سامان متاع غرور ہے۔
۱۸۶۔ سو صبر و تقویٰ مومن صادق کے لئے دارین کی سعادت و سرخروئی سے بہرہ مندی و سرفرازی کے لئے دو عظیم الشان ذریعے و وسیلے ہیں صبر کا حاصل ہے راہ حق پر مستقیم و ثابت قدم رہنا۔ اور تقویٰ کا خلاصہ و مفہوم ہے ہمیشہ اپنے خالق و مالک کی رضا و خوشنودی کے لئے اس کے آگے سر تسلیم خم رہنا۔ اور ہمیشہ اس بنیادی حقیقت کو اپنے پیش نظر رکھنا کہ میرا خالق و مالک مجھ سے ناراض نہ ہو جائے کہ اس کا حق سب سے بڑا سب سے مقدم اور سب پر فائق ہے۔ سبحانہ و تعالیٰ اللہ ہمیشہ ہر حال میں اور ہر اعتبار سے اپنا ہی بنائے رکھے۔ اور نفس و شیطان کے ہر مکر و فریب سے ہمیشہ اپنی حفاظت و پناہ میں رکھے۔ آمین ثم آمین۔
۱۸۷۔ سو حق فروشی کے عوض دنیائے دُوں کے متاع قلیل کو اپنانے کا سودا نہایت ہی خسارے کا سودا ہے اور جب اللہ تعالیٰ کے نزدیک دنیا ساری کی حیثیت ایک پر کاہ (مچھر کے پر) کے برابر بھی نہیں۔ جیسا کہ صحیح حدیث میں حضرت نبی معصوم علیہ الصلوٰۃ والسلام کی زبان حق ترجمان سے اس کا اعلان فرمایا گیا ہے تو پھر اس میں سے کچھ کی حقیقت اور حیثیت ہی کیا ہو سکتی ہے۔ خواہ وہ کچھ کروڑ یا کچھ ارب و کھرب ہی کیوں نہ ہو۔ اور وہ بھی دولت حق کے مقابلے میں؟ سو کتنے بدنصیب اور بدبخت ہیں وہ لوگ جو دنیا کے کچھ ٹکوں کے عوض حق فروشی کے اس انتہائی گھناؤنے جرم کا ارتکاب کرتے ہیں؟ والعیاذُ باللہ العظیم، بہرکیف اس ارشاد سے واضح فرما دیا گیا کہ اللہ تعالیٰ نے تو ان لوگوں سے اللہ کی کتاب کو لوگوں کے سامنے کھول کر بیان کرنے کا عہد لیا تھا۔ اور ان کو اس کے چھپانے کی ممانعت کر دی تھی، کہ ایسا کرنا جرم بالائے جرم اور ظلم عظیم ہے، مگر انہوں نے اس سب کے باوجود اللہ کے اس عہد کو پس پشت ڈال دیا۔ اور دنیا کے حقیر فائدے کے عوض اس کو قربان کر دینے کے جرم کا ارتکاب کیا، اور اس طرح یہ انتہائی ہولناک خسارے میں مبتلا ہوئے، والعیاذ باللہ العظیم
۱۸۹۔ پس وہ جو چاہے اور جیسا چاہے کرے، نہ اس کے لئے کسی طرح کی کوئی رکاوٹ اور نہ کوئی مشکل سو آسمانوں اور زمین کی اس عظیم الشان کائنات کو پیدا بھی اسی وحدہٗ لاشریک نے فرمایا ہے اس کا مالک بھی وہی ہے۔ اور اس میں حکم و تصرف بھی اسی کا اور صرف اسی کا چلتا ہے نہ اس کے خلق و ایجاد میں کوئی اس کا شریک و سہیم ہے اور نہ اس کے حکم و تصرف میں پس اس سب کا خالق و مالک بھی وہی ہے اور اس میں حاکم و متصرف بھی وہی اور جب یہ صفت و شان اسی وحدہٗ لاشریک کی ہے تو پھر معبود برحق بھی وہی ہے اور عبادت و بندگی کی ہر قسم و شکل بھی اسی کا اور صرف اسی کا حق ہے سبحانہ و تعالیٰ۔ پس عبادت بندگی کی کسی بھی قسم کو، اور اس کی کسی بھی شکل کو اس وحدہٗ لاشریک کے سوا کسی اور کے لئے بجا لانا شرک ہو گا۔ جو کہ ظلم عظیم ہے والعیاذ باللہ العظیم۔
۱۹۰۔ کہ کائنات کی اس کھلی عظیم الشان اور حکمتوں و عبرتوں بھری کتاب میں صحیح طریقے سے نتائج اخذ کرنا ایسے ہی اولو الالباب کا کام ہے جن کی عقلیں ہر قسم کے زنگ اور میل سے پاک صاف ہوتی ہیں جبکہ جن کی عقلیں اہواء و اغراض، زیغ و ضلال، اور مادیت و الحاد وغیرہ کی میل سے میلی ہو جاتی ہیں وہ صحیح غور و فکر کی اہلیت و صلاحیت سے عاری اور محروم ہو جاتے ہیں سو ان میں سے کچھ لوگ تو وہ ہیں جو کائنات کی ان مختلف اشیاء کی چمک دمک اور ان کی نفع رسانی کو دیکھتے ہوئے انہی کی مختلف اشیاء کی پوجا پاٹ میں لگ جاتے ہیں اور وہ انہی کے آگے سجدہ ریز ہو جاتے ہیں چنانچہ اسی بناء پر سورج پُوجا، چاند پُوجا، جل پُوجا، اور آگ پوجا وغیرہ وغیرہ کے ناموں سے طرح طرح کے کاروبار کفر و شرک نے جنم لیا۔ اور جو آج تک برابر چل رہا ہے اور جگہ جگہ اور طرح طرح سے چل رہا ہے اور اس طرح کتنی ہی دنیا ہے جو عقل و خرد کے تقاضوں سے عاری اور محروم ہو کر دوزخ کی نار سعیر کی طرف جانے والے انہی راستوں پر رواں دواں ہے اور وہ اپنے مآل و انجام سے بے خوف و بے فکر ہے جبکہ اس کے برعکس دوسری قسم ان لوگوں کی ہے جن کی نظر قاصر اور عقل محدود کائنات کے مادی ظاہری اور وقتی فوائد و منافع ہی تک اٹکی ہوئی ہے۔ وہ اسی زاویہ نگاہ سے دیکھتے اور اسی اعتبار سے سوچتے ہیں اس لئے اس سے آگے بڑھ کر دیکھنے سوچنے اور غور کرنے کے لئے وہ سرے سے کوئی زحمت اٹھانا ہی گوارا نہیں کرتے، کہ یہ سب کچھ پیدا کس نے کیا؟ اس کو اس پُر حکمت طریقے سے محفوظ کس نے رکھا؟ اس عظیم الشان اور حکمتوں و عبرتوں بھرے خوان یغما کو ہمارے لئے اس طرح بچھایا اور سجایا کس نے؟ اس کا ہم پر حق کیا ہے؟ اور اس کے اس عظیم الشان حق کی ادائیگی کا طریقہ اور اس کی صورت کیا ہو سکتی ہے؟ وغیرہ وغیرہ؟ جبکہ اس سب کے برعکس مومن صادق اپنے نور ایمان و یقین کی روشنی میں انہی امور پر صحیح طریقے سے غور کر کے اپنے خالق و مالک کی معرفت سے سرشار و سرفراز ہوتا ہے۔ اور اسی سے وہ اس اہم نتیجے پر پہنچتا ہے کہ ایک روز حساب بھی آئے گا اور آنا چاہیے جس میں ان عظیم الشان نعمتوں کے بارے میں پوچھ ہو۔ اس لئے وہ پکار اٹھتا ہے رَبَّنَا مَا خَلَقْتَ ہٰذَا بَاطِلًا فَقِنَا عَذَابَ النَّارِ اور اس طرح یہی مادی نعمتیں اس کے لئے دارین کی سعادت و سرخروئی سے سرفرازی کا ذریعہ و وسیلہ بن جاتی ہیں والحمد للہ جل و علا۔ سو ایمان و یقین کی دولت سے سرشار اولوالالباب ہی کائنات میں صحیح غور و فکر سے کام لیتے ہیں اور لے سکتے ہیں، اور وہی اس سے صحیح فائدہ اٹھاتے ہیں اور وہی فائدہ اٹھا سکتے ہیں، وباللہ التوفیق لما یحب و یرید
۱۹۵۔ سو محض نسل و نسب کے اعتبار سے کسی کو کسی پر کوئی فضیلت و فوقیت نہیں مل سکتی کہ اس اعتبار سے سب لوگ آپس میں ایک ہی اصل سے تعلق رکھتے ہیں۔ بلکہ فضیلت و فوقیت اور درجات و مراتب کا اصل مدار و انحصار انسان کے اپنے ایمان و عقیدہ اور عمل و کردار پر ہے اور بس، پس جس کا ایمان و عقیدہ صحیح پختہ و مضبوط اور عمل و کردار اچھا اور اونچا ہو گا وہ اتنا ہی بلند مرتبے والا ہو گا۔ ورنہ اپنی اصل کے اعتبار سے تم لوگ آپس میں ایک ہی جنس سے ہو۔ جیسا کہ صحیح حدیث میں ارشاد فرمایا گیا کُلُّکُمْ مِّنْ اٰدَمَ وَاٰدَمُ مِنْ تُرَابِ، یعنی تم سب لوگ آدم کی اولاد ہو۔ اور آدم کی تخلیق مٹی سے ہوئی ہے، سو اپنی اصل خلقت کے اعتبار سے تمام بنی آدم یکساں و برابر ہیں، 
اور اتنا بڑا اور اس قدر عظیم الشان اجر و ثواب کہ اس کی عظمت شان کا اندازہ کرنا بھی اس دنیا میں کسی کے لئے ممکن نہیں، اور اس سے سرفرازی کا دار و مدار انسان کے اپنے ایمان و عقیدہ اور عمل و کردار پر ہے۔ پس جن لوگوں نے اللہ کی راہ میں اور اس کی رضاء کے لئے ہجرت کی، اپنے گھر بار کو چھوڑا ان کو ان کے گھروں سے جبراً اور ظلماً نکال باہر کیا گیا۔ ان کو اللہ کی راہ میں طرح طرح سے ستایا گیا۔ وہ اللہ کی راہ میں لڑے اور مارے گئے، سو ان کے ایسے عظیم الشان اعمال کے نتیجے میں ان کی برائیوں کو مٹا دیا جائے گا۔ اور ان کو ان عظیم الشان جنتوں میں داخل فرما دیا جائے گا جن کے نیچے سے طرح طرح کی عظیم الشان نہریں بہہ رہی ہونگی۔ اللہ تعالیٰ کے یہاں سے ملنے والے ایک عظیم الشان بدلہ اور ثواب کے طور پر۔ والحمد للہ
۱۹۷۔ سو دوزخ کا وہ ٹھکانا جس میں ایسے کافروں کو ہمیشہ کے لئے رہنا ہو گا اتنا بُرا اور اس قدر ہولناک ہو گا کہ اس دنیا میں اس کا تصور کرنا بھی کسی کے لئے ممکن نہیں۔ سو جن کافروں کا آخری انجام یہ ہونا ہے ان کو اگر اس دنیا میں دنیا بھر کی دولت بھی مل جائے، تو بھی ان کو کیا ملا؟ اور ان سے بڑھ کر بدبخت اور کون ہو سکتا ہے؟ کہ انہوں نے بالآخر دوزخ کی اس ہولناک آگ میں جلنا ہے اور ہمیشہ ہمیشہ کے لئے جلنا ہے والعیاذ باللہ، اس کے مقابلے میں وہ ایمان والے کتنے خوش نصیب ہیں جن کو دوزخ کے اس ہولناک عذاب سے بچا کر جنت کی سدا بہار نعمتوں سے سرفراز کر دیا جائے گا اگرچہ دنیا میں وہ نان جویں تک سے محروم رہے ہوں۔ والعیاذ باللہ، سو اصل دولت ایمان و یقین کی دولت ہے اور اصل کامیابی آخرت کی کامیابی، اور اصل سرفرازی نعیم جنت سے سرفرازی ہے، اللہ نصیب فرمائے۔ آمین ثم آمین
۱۹۸۔ اتنا بہتر اور اس قدر عمدہ کہ اس دنیا میں اس کا تصور کرنا بھی کسی کے لئے ممکن نہیں۔ جیسا کہ حدیث قدسی میں وارد ہے کہ اللہ تعالیٰ نے ارشاد فرمایا کہ میں نے اپنے نیک بندوں کے لئے وہ کچھ تیار کر رکھا ہے، جو نہ کسی آنکھ نے دیکھا نہ کسی کان نے سنا۔ اور نہ کسی کے دل پر اس کا گزر ہی ہوا۔ پھر آنحضرت صلی اللہ علیہ و سلم نے قرآن حکیم کی اس آیت کریمہ کا حوالہ دیا۔ فَلَا تَعْلَمُ نَفْسٌ مَّا اُخْفِیَ لَہُمْ مِّنْ قُرَّۃِ اَعْیُنٍ جَزَاءٌ بِمَا کَانُوْا یَعْمَلُوْنَ (السجدۃ۔۱۷) یعنی کسی شخص کو علم نہیں کہ ان کے لئے آنکھوں کی ٹھنڈک کا کیا کچھ سامان مخفی رکھا گیا ہے ان کے ان اعمال کے بدلے میں جو یہ کرتے رہے تھے، سو اصل اور حقیقی کامیابی انہی لوگوں کے لئے ہے جو تقوی اختیار کریں۔ اور اسی پر قائم رہیں۔ ان کے لئے اولین پیشکش (نُزُل) جنت کی ہو گی۔ اور ان کے رب کے پاس ان کے لئے مزید جو کچھ ہے وہ اس سے کہیں بڑھ کر ہے، اور اتنا اور اس قدر کہ اس کا احاطہ و ادراک بھی اس دنیا میں کسی کے لئے ممکن نہیں، اللہ نصیب فرمائے، اور محض اپنے فضل و کرم سے نصیب فرمائے، آمین ثم آمین یا رب العالمین
۱۹۹۔ اور ان صفات و خصال کے مالک اور ان سے بہرہ ور ہی اصل اور حقیقی اہل کتاب ہیں۔ اور انہی خوش نصیبوں کو بعد میں راہ حق کو اپنانے اور دولت ایمان و یقین سے سرفرازی کا موقع ملا۔ سو صدق و اخلاص اور ارادہ و نیت کی صحت و صفائی اور عمدہ خصال و پاکیزہ صفات سے بہرہ مندی انسان کو صحیح راہ پر ڈالتی، اور اس کو دولت حق و ہدایت سے سرفراز و مالا مال کرتی ہے۔ وباللہ التوفیق لما یحب و یرید، وعلی ما یحب و یرید
۲۰۰۔ سو اس آیت کریمہ میں نہایت مختصر اور جامع الفاظ میں فوز و فلاح اور حقیقی کامیابی سے سرفرازی کے لئے ایک عظیم الشان اور جامع دستور العمل کی تعلیم و تلقین فرما دی گئی۔ وباللہ التوفیق۔ والحمد للہ جل وعلا۔


 (سورۃ النسآء ۔ سورہ نمبر ۴ ۔ تعداد آیات ۱۷۶)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔
ترجمہ

۱۔۔ اے لوگو، ڈرو تم اپنے اس رب سے جس نے پیدا فرمایا تم سب کو ایک ہی جان سے ، اور پھر اس نے اسی (جان) سے پیدا فرمایا اس کا جوڑا (اپنی قدرت کاملہ اور حکمت بالغہ سے ) اور اس نے پھیلا دیا ان دونوں (میاں بیوی) سے بے شمار مردوں اور عورتوں کو، اور ڈرو تم اللہ سے جس کے نام پر تم آپس میں ایک دوسرے سے سوال کرتے ہو، (اپنے حقوق و مطالبات میں ) اور ڈرو تم رشتوں (کے بگاڑ) سے بے شک اللہ نگاہ رکھے ہوئے ہے تم سب پر،
۲۔۔ اور دے دیا کرو تم یتیموں کو ان کا مال، اور تم مت بدلو ناپاک کو پاک سے ، اور تم مت کھاؤ ان (یتیموں کے مال، اپنے مالوں سے ملا کر، بلاشبہ یہ بہت بڑا گناہ ہے 
۳۔۔ اور اگر تمہیں اندیشہ ہو اس بات کا کہ تم انصاف نہیں کر سکو گے یتیموں کے بارے میں ، تو تم نکاح کر لیا کرو ان دوسری عورتوں سے جو تم کو پسند ہوں ، دو دو، تین تین، اور چار چار، لیکن اگر تمہیں یہ اندیشہ ہو کہ تم انصاف نہیں کر سکو گے (ایک سے زیادہ بیویوں کے درمیان) تو پھر تم ایک پر ہی اکتفا کر لیا کرو، یا ان باندیوں پر جن کے مالک ہوں تمہارے داہنے ہاتھ، یہ زیادہ قریب ہے اس کے کہ تم انصاف سے نہ ہٹو،
۴۔۔ اور دے دیا کرو تم اپنی عورتوں کو ان کے مہر خوشدلی سے ، ہاں اگر وہ اپنی خوشی سے اس میں سے کچھ تمہیں چھوڑ دیں ، تو تم اسے کھاؤ خوشگوار اور مزے دار، (مال کے طور پر)
۵۔۔ اور تم مت دیا کرو کم عقلوں (اور نادانوں ) کو اپنے وہ مال جن کو اللہ نے تمہارے لئے گزران کا ذریعہ بنایا ہے ، البتہ انہیں تم ان میں سے کھانے اور پہننے کو (حسب ضرورت) دے دیا کرو، اور (اس صورت میں ان کی دلجوئی کے لئے ) تم ان سے بھلی بات کہہ دیا کرو
۶۔۔ اور آزماتے رہا کرو تم یتیموں کو، یہاں تک کہ جب وہ پہنچ جائیں نکاح (کی عمر) کو، پھر اگر تم ان میں کچھ سمجھداری دیکھو، تو ان کے حوالے کر دیا کرو ان کے مال، اور مت کھاؤ تم انکے مال حد ضرورت سے زیادہ، اور حاجت سے پہلے ، اس خیال سے کہ یہ بڑے ہو جائیں گے ، اور جسے ضرورت نہ ہو وہ بچتا ہی رہے ، اور جو ضرورت مند ہو تو کھائے دستور کے مطابق، پھر جب تم ان کے حوالے کرنے لگو ان کے مال تو (بہتر ہے کہ) تم ان پر گواہ رکھ لو، اور کافی ہے اللہ حساب لینے والا،
۷۔۔ مردوں کے لئے حصہ ہے اس مال میں سے جس کو چھوڑ مریں ان کے ماں باپ اور قریبی رشتہ دار، اور عورتوں کے لئے بھی حصہ ہے اس مال میں سے جس کو چھوڑ مریں ، ان کے ماں باپ اور قریبی رشتہ دار، خواہ وہ تھوڑا ہو یا زیادہ، مقرر کردہ حصے کے طور پر
۸۔۔ اور جب تقسیم کے وقت آ جایا کریں رشتہ دار، اور یتیم، اور مسکین (و محتاج) تو تم انہیں بھی اس میں سے کچھ دے دیا کرو (انکی دلجوئی کیلئے ) ان سے بھلی بات بھی کہہ دیا کرو
۹۔۔ اور ڈریں وہ لوگ جو اگر اپنے پیچھے بے بس اولاد چھوڑ جائیں ، تو کیا کچھ اندیشہ ان کے بارے میں رکھیں گے ، پس انہیں چاہیے کہ وہ (دوسروں کے یتیموں کے بارے میں بھی) ڈریں اللہ سے ، اور بات کریں راستی کی
۱۰۔۔ بلاشبہ جو لوگ یتیموں کا مال کھاتے ہیں ظلم (اور زیادتی) کے ساتھ، اس کے سوا کچھ نہیں کہ وہ اپنے پیٹوں میں آگ بھر رہے ہیں ، اور عنقریب ہی انہیں داخل ہونا ہو گا ایک بڑی ہی ہولناک دہکتی آگ میں 
۱۱۔۔ اللہ تمہیں تاکیدی حکم دیتا ہے تمہاری اولاد کے بارے میں ، کہ ایک مرد کا حصہ برابر ہے دو عورتوں کے حصے کے ، پھر اگر (اولاد میں ) صرف لڑکیاں ہی ہوں (دو یا) دو سے زیادہ، تو ان کو میت کے کل ترکے کا دو تہائی ملے گا، اور اگر ایک ہی لڑکی ہو تو اس کو اس کا آدھا ملے گا، اور میت کے ماں باپ میں سے ہر ایک کو اس کے کل ترکے کا چھٹا حصہ ملے گا، اگر اس کی کوئی اولاد ہو، اور اگر اس کی کوئی بھی اولاد نہ ہو اور اس کے ماں باپ ہی اس کے وارث ہوں ، تو اس کی ماں کو ایک تہائی ملے گا، پھر اگر اس کے (بہن) بھائی بھی ہوں تو اس کی ماں کو چھٹا حصہ ملے گا (یہ سب حصے تقسیم ہوں گے ) اس وصیت کے بعد جو میت نے کی ہو، یا قرض کے بعد، (جو اس نے دینا ہو، اور وراثت کی یہ تقسیم تمہاری مرضی پر نہیں رکھی کہ) تم نہیں جانتے کہ تمہارے ماں باپ اور تمہاری اولاد میں سے کون فائدے کے لحاظ سے تمہارے زیادہ قریب ہے ، (پس) اللہ کی طرف سے حصہ مقرر کر دیا گیا، بلاشبہ اللہ سب کچھ جانتا، بڑا ہی حکمتوں والا ہے 
۱۲۔۔  اور تمہیں اس مال کا آدھا ملے گا جو تمہاری بیویاں چھوڑ مریں ، اگر ان کی کوئی اولاد نہ ہو، اور اگر ان کی کوئی اولاد ہو تو پھر تمہیں اس مال کا ایک چوتھائی حصہ ملے گا، جو انہوں نے چھوڑا ہو، اس وصیت کے بعد جو انہوں نے کی ہو، یا قرض کے بعد (جو انہوں نے دینا ہو) اور ان کو ایک چوتھائی حصہ ملے گا اس ترکے میں سے جو تم چھوڑ جاؤ جب کہ تمہاری کوئی اولاد نہ ہو، لیکن اگر تمہاری کوئی اولاد ہو تو پھر انکو تمہارے کل ترکے کا آٹھواں حصہ ملے گا، اس وصیت کے بعد جو تم کر جاؤ، یا قرض کے بعد (جو تم نے دینا ہو) اور اگر میراث کسی ایسے مرد یا عورت کی ہو جس کا نہ باپ موجود ہو، نہ کوئی اولاد، مگر اس کا کوئی (اخیافی) بھائی یا بہن موجود ہو، تو ان میں سے ہر ایک کو چھٹا حصہ ملے گا، پھر اگر وہ بھائی بہن اس سے زیادہ ہوں تو وہ سب (میراث کے ) تیسرے حصے میں شریک ہوں گے ، اس وصیت کے بعد جو کی گئی ہو، یا ایسے قرضے کے بعد جو اداء کرنا ہو، بغیر کسی کو نقصان پہنچانے کے ، اور اللہ بڑا ہی علم والا، نہایت ہی حلیم ہے 
۱۳۔۔ اللہ کی (مقرر کردہ) حدیں ہیں اور جو کوئی (صدق دل سے ) فرمانبرداری کرے گا اللہ کی، اور اس کے رسول کی، تو اللہ اس کو داخل فرمائے گا (اپنے کرم سے ) ایسی عظیم الشان جنتوں میں ، جن کے نیچے سے بہہ رہی ہونگی طرح طرح کی عظیم الشان نہریں ، اور یہی ہے (حقیقی اور) بڑی کامیابی
۱۴۔۔  اور (اس کے برعکس) جو کوئی نافرمانی کرے گا اللہ کی، اور اس کے رسول کی، اور وہ تجاوز کرے گا اس کی (مقرر فرمودہ) حدوں سے ، تو اللہ اس کو داخل فرمائے گا ایک بڑی ہی ہولناک آگ میں ، جس میں اس کو ہمیشہ رہنا ہو گا، اور اس کے لئے ایک بڑا ہی رسوا کن عذاب ہے 
۱۵۔۔  اور تمہاری عورتوں میں سے جو ارتکاب کر بیٹھیں بے حیائی کا، تو تم ان پر مقرر کر لو چار گواہ، اپنوں ہی میں سے ، پھر اگر وہ چاروں گواہی دے دیں تو تم روک رکھو ان عورتوں کو اپنے گھروں میں ، یہاں تک کہ انہیں آ جائے موت، یا مقرر فرما دے ان کے لئے اللہ کوئی راستہ،
۱۶۔۔ اور تم میں سے جو بھی کوئی دو شخص ارتکاب کریں اس (بے حیائی) کا تو تم ان کو ایذاء دو، پھر اگر وہ توبہ کر لیں اور اصلاح کر لیں (اپنے بگاڑ کی) تو تم ان سے صرف نظر کر لو، بلاشبہ اللہ بڑا ہی توبہ قبول کرنے والا، نہایت مہربان ہے 
۱۷۔۔ سوائے اس کے نہیں کہ اللہ (کے وعدہ کرم) کے ذمے انہی لوگوں کہ توبہ کی (قبولیت) ہے ، جو برائی کا ارتکاب کر بیٹھیں نادانی کی بناء پر، پھر وہ جلد ہی توبہ کر لیں (اپنے گناہ سے ) تو ایسوں پر اللہ توجہ فرماتا ہے (اپنی رحمت و عنایت سے ) اور اللہ سب کچھ جانتا بڑا ہی حکمت والا ہے ،
۱۸۔۔ اور ان لوگوں کے لئے توبہ (کی قبولیت) نہیں ، جو برائیاں کرتے چلے جائیں ، یہاں تک جب ان میں سے کسی کو آ پہنچے موت، تو اس وقت وہ کہنے لگے کہ میں نے اب توبہ کر لی، اور نہ ہی ان لوگوں کیلئے (کوئی توبہ ہے ) جو مر جائیں کفر ہی کی حالت میں ، ایسوں کیلئے تو ہم نے تیار کر رکھا ہے ایک بڑا ہی دردناک عذاب
۱۹۔۔ اے وہ لوگوں جو ایمان لائے ہو، تمہارے لئے یہ جائز نہیں کہ تم وارث بن جاؤ عورتوں کے زبردستی، اور نہ یہ کہ تم ان کو تنگ کرو کہ تاکہ اس طرح تم ہتھیا لو کچھ حصہ اس (مال) کا جو تم نے ان کو دیا ہو، مگر اس صورت میں کہ وہ ارتکاب کریں کسی کھلی بے حیائی کا، اور تم ان سے اچھائی ہی کا برتاؤ کرو، سو اگر وہ تمہیں یونہی بری لگیں تو (اس کا کوئی اعتبار نہیں کہ) ہو سکتا کہ ایک چیز تمہیں تو بری لگتی ہو مگر اللہ نے اس میں بہت کچھ بھلائی رکھی ہو
۲۰۔۔ اور اگر تم ایک بیوی کی جگہ دوسری بیوی کرنا چاہو، اور تم اسے ڈھیروں مال بھی دے چکے ہو، تو تم اس میں سے کچھ بھی واپس مت لو، کیا تم اسے واپس لو گے بہتان اور (بڑے اور) کھلے گناہ کا ارتکاب کر کے ؟
۲۱۔۔ اور آخر تم اسے کیونکر واپس لو گے جبکہ تم ایک دوسرے کے آگے بے حجاب ہو چکے ہو، اور جبکہ وہ تم سے ایک پختہ عہد بھی لے چکی ہیں ،
۲۲۔۔ اور مت نکاح کرو تم ان عورتوں سے جن سے نکاح کر چکے ہوں تمہارے باپ (دادا) مگر جو ہو چکا (سو وہ ہو چکا) بے شک یہ بڑی بے حیائی اور نفرت کی بات ہے ، اور بڑا ہی برا راستہ
۲۳۔۔ حرام کر دی گئیں تم پر تمہاری مائیں ، بیٹیاں ، بہنیں ، پھوپھیاں ، خالائیں ، بھتیجیاں ، بھانجیاں ، اور تمہاری وہ مائیں جنہوں نے تمہیں دودھ پلایا ہو، اور تمہاری دودھ شریک بہنیں ، اور تمہاری بیویوں کی مائیں ، اور تمہاری بیویوں کی وہ لڑکیاں جو تمہاری پرورش میں ہوں ، تمہاری ان بیویوں سے جن سے تم صحبت کر چکے ہو، پس اگر تم نے ان سے صحبت نہ کی ہو تو (ان کے بارے میں ) تم پر کوئی گناہ نہیں ، اور تمہارے ان بیٹوں کی بیویاں جو تمہاری پشت سے ہوں ، اور یہ کہ تم جمع کرو (نکاح میں ) دو بہنوں کو، مگر جو ہو چکا (کہ وہ بہرحال ہو چکا) بلاشبہ اللہ بڑا ہی بخشنے والا نہایت ہی مہربان ہے ۔
۲۴۔۔ اور (حرام کر دی گئیں تم پر) نکاح والی عورتیں ، مگر تمہاری وہ باندیاں جن کے مالک ہوں تمہارے داہنے ہاتھ لکھ دیا یہ اللہ نے یہ تمہارے ذمے ، اور حلال کر دی گئیں تمہارے لئے ان کے سوا سب (بشرطیکہ) تم انہیں طلب کرو اپنے مالوں کے بدلے میں ، قید نکاح میں لانے کو، نہ کہ صرف مستی نکالنے کے لئے (ف١) پھر جن عورتوں سے تم فائدہ حاصل کرو، تو ان کو دے دیا کرو ان کے وہ مہر جو مقرر کئے گئے ہوں اور تم پر کوئی گناہ نہیں اس (مقدارِ مہر) کے بارے میں جو تم لوگ باہمی رضامندی سے طے کر لو، مقرر کئے گئے کے بعد، بے شک اللہ بڑا ہی علم والا، اور نہایت ہی حکمت والا ہے ،
۲۵۔۔  اور تم میں سے جس شخص کو اس کی طاقت (وگنجائش) نہ ہو کہ وہ نکاح کریں آزاد مسلمان عورتوں سے ، تو اس کو چاہیے کہ وہ تمہاری آپس کی ان مسلمان باندیوں سے نکاح کر لے جو کہ تمہاری ملکیت میں ہوں ، (ف٢) اور اللہ خوب جانتا ہے تمہارے ایمان (کیفیت اور درجے ) کو تم سب آپس میں ایک ہی ہو سو تم ان باندیوں سے نکاح کر لو، ان کے مالکوں کی اجازت سے اور ان کو ان کے مہر دے دو دستور کے مطابق، اس حال میں کہ وہ قید نکاح میں آنے والی ہو، نہ کہ مستی نکالتی اور خفیہ آشنا بناتی پھرتی ہوں  پھر جب وہ قید نکاح میں آ جائیں ، تو اگر (اس کے بعد) وہ ارتکاب کریں کسی بے حیائی کا، تو ان پر سزا کی بنسبت آدھی سزا ہو گی، جو کہ آزاد عورتوں پر ہوتی ہے ، یہ (اجازت) تم میں سے ان لوگوں کے لئے ہیں جس کو اندیشہ ہو گناہ میں پڑنے کا، اور اگر تم صبر (وضبط سے ) کام لو، تو یہ بہتر ہے خود تمہارے لئے ، اور اللہ بڑا ہی بخشنے والا، اور نہایت ہی مہربان ہے ،
۲۶۔۔  ١للہ چاہتا ہے کہ کھول کر بیان فرمائے تمہارے لئے (اپنے احکام) اور ڈال دے تم لوگوں کو ان (حضرات) کے طریقے پر جو تم سے پہلے گزر چکے ہیں ، اور وہ چاہتا ہے کہ توجہ فرمائے تم پر (اپنی رحمت و عنایت سے ) اور اللہ بڑا ہی علم والا، نہایت ہی حکمت والا ہے 
۲۷۔۔  اور (ہاں ) اللہ تو یہی چاہتا ہے کہ توجہ فرمائے تم لوگوں پر (اپنی رحمت و عنایت سے ) مگر جو لوگ پیچھے لگے ہوئے ہیں اپنی (بطن وفرج کی) خواہشات کے ، وہ چاہتے ہیں کہ تم لوگ سیدھی راہ سے ہٹ کر بہت دور جاپڑو،
۲۸۔۔ اللہ چاہتا ہے کہ ہلکا کر دے تم لوگوں سے (سختیوں اور پابندیوں کے بوجھ) اور انسان بڑا کمزور پیدا کیا گیا ہے 
۲۹۔۔  اے وہ لوگوں جو ایمان لائے ہو، مت کھاؤ تم آپس میں ایک دوسرے کے مال ناحق (اور ناجائز) طریقوں سے ،  مگر یہ کہ کوئی لین دین ہو کوئی باہمی رضامندی سے ، اور مت قتل کرو تم لوگ اپنے آپ کو، بے شک اللہ تم پر بڑا مہربان ہے ،
۳۰۔۔  اور جو کوئی ایسا کرے گا زیادتی اور ظلم کے ساتھ، تو ہم اس کو جھونک دیں گے ایک بڑی ہی ہولناک آگ میں ، اور ایسا کرنا اللہ کے لئے کچھ مشکل نہیں ،
۳۱۔۔ (اور اس کے برعکس اگر تم لوگ بچتے رہے ان بڑے گناہوں سے جن سے تم کو منع کیا جاتا ہے ، تو ہم مٹا دیں گے تم سے تمہاری چھوٹی موٹی برائیوں کو اور تم کو داخل کر دیں گے ایک بڑی ہی عزت کی جگہ میں ، 
۳۲۔۔  اور تم ہوس مت رکھا کرو ان (وہبی) چیزوں کی، جن کے ذریعے اللہ نے فضیلت (وبزرگی) بخشی ہو تم میں سے بعض کو بعض پر، (کہ مدارِ نجات ان چیزوں پر نہیں ، اپنے کسب وعمل پر ہے ، سو) مردوں کے لیے حصہ ہے ان کی اپنی کمائی کا، اور عورتوں کے لئے حصہ ہے ان کی کمائی کا اور تم لوگ مانگا کرو اللہ سے ، اس کے فضل سے ، بے شک اللہ ہر چیز کو پوری طرح جانتا ہے 
۳۳۔۔  اور ہم نے ہر شخص کے وارث مقرر کردئے ے ہیں ، اس مال میں سے جس کو چھوڑ مریں اس کے ماں باپ اور قریبی رشتہ دار، اور جن لوگوں سے تم نے عہد و پیمان کر رکھے ہوں ، تو تم ان کو ان کا حصہ دو (اور باقی سب وارثوں کا ہے ) بلاشبہ اللہ ہر چیز پر نگہبان ہے ،
۳۴۔۔  مرد حاکم (وسرپرست) ہیں عورتوں پر، (ایک تو) اس وجہ سے کہ اللہ نے ان میں سے بعض کو بعض پر (فطری اور جبلی) فضیلت بخشی ہے اور (دوسرے ) اس لئے کہ مرد خرچ کرتے ہیں اپنے مالوں میں سے سو نیک بخت عورتیں ، فرمانبردار (اور) حفاظت (ونگرانی) کرنے والی ہوتی ہیں ، (اپنی عزت وناموس اور اپنے شوہروں کے مال ومتاع کی ان کی) غیر حاضری میں ، اللہ کی حفاظت کی بناء پر اور جن عورتوں کی سرکشی (اور نافرمانی) کا تمہیں اندیشہ ہو، تم انہیں (اول تو زبانی کلامی طور پر) سمجھاؤ (اگر وہ پھر بھی نہ مانیں ) تو پھر تم ان کو تنہا چھوڑ دو ان کی خواب گاہوں میں ، اور (اگر اس سے بھی بات نہ بنے تو) تم ان کی پٹائی کرو، پھر اگر وہ تمہارا کہنا مان لیں تو تم خواہ مخواہ ان کے خلاف کوئی بہانہ مت ڈھونڈو، بے شک اللہ سب سے اوپر بہت بڑا ہے 
۳۵۔۔  اور اگر تمہیں اندیشہ ہو (اے ذمہ دارو) میاں بیوی کے درمیان ناچاقی (اور بگاڑ) کا تو تم مقرر کرو ایک منصف مرد کے خاندان سے ، اور ایک عورت کے خاندان سے ، اور اگر وہ دونوں اصلاح کرنا چاہیں گے تو اللہ پیدا فرما دے گا ان دونوں کے درمیان موافقت کی کوئی صورت بے شک اللہ سب کچھ جانتا بڑا ہی باخبر ہے ، 
۳۶۔۔  اور بندگی کرو تم صرف اللہ (وحدہٗ لاشریک) کی، اور مت شریک ٹھہراؤ تم اس کے ساتھ کسی بھی چیز کو، اور اچھا سلوک کرو تم اپنے ماں باپ کے ساتھ،  اور رشتہ داروں اور یتیموں ، اور مسکینوں کے ساتھ، اور رشتہ دار پڑوسی اور اجنبی پڑوسی کے ساتھ اور پہلو کے ساتھ، اور مسافر سے بھی، اور ان سب سے جن کے مالک ہوں تمہارے اپنے داہنے ہاتھ، بے شک اللہ پسند نہیں فرماتا کسی بھی ایسے شخص کو جو اِترانے والا شیخی باز ہو، 
۳۷۔۔  جو کہ خود بھی کنجوسی کرتے ہیں اور دوسروں کو بھی کنجوسی کو تعلیم دیتے ہیں اور وہ چھپاتے ہیں اس کو جس سے اللہ نے ان کو نوازا ہوتا ہے اپنے فضل سے ، اور تیار کر رکھا ہے ہم نے کافروں کے لئے ایک بڑا ہی رسواکن عذاب،
۳۸۔۔  اور (وہ ان کو بھی پسند نہیں فرماتا) جو خرچ کرتے ہیں اپنے مال لوگوں کو دکھانے کو، اور وہ ایمان نہیں رکھتے اللہ پر، اور قیامت کے دن پر (ان کا ساتھی شیطان ہے ) اور جس کا ساتھی شیطان ہو، تو (وہ مارا گیا کہ) وہ بڑا ہی برا ساتھی ہے 
۳۹۔۔  اور کیا ہو جاتا ان (لوگوں ) کو؟ اگر یہ (سچے دل سے ) ایمان لے آتے اللہ پر، اور قیامت کے دن پر، اور خرچ کرتے (اللہ کی راہ میں ) اس میں سے جو کہ اللہ ہی نے بخشا ہے ان کو (اپنے کرم سے ) اور اللہ خوب جاننے والا ہے ان سب کو، 
۴۰۔۔  بے شک اللہ ذرہ برابر (کسی پر) ظلم نہیں کرتا، اور (ظلم تو کجا اس کے شان کرم تو یہ ہے کہ) اگر (کسی کی) کوئی ایک نیکی بھی ہو گی، تو وہ اس کو کئی گناہ بڑھا دے گا، اور وہ (اس کے علاوہ بھی) اس کو اپنے یہاں سے ایک عظیم اجر عطا فرمائے گا،
۴۱۔۔  پھر کیا حال ہو گا (ان کا اس وقت) جب کہ ہم لائیں گے ہر امت سے ایک گواہ، اور آپ کو (اے پیغمبر صلی اللہ علیہ سلم !) ہم ان سب پر گواہ بنا کر لائیں گے 
۴۲۔۔  اس روز وہ لوگ جو اڑے رہے ہوں گے اپنے کفر (و باطل) پر، اور انہوں نے نافرمانی کی ہو گی اللہ کے رسول صلی اللہ علیہ و سلم کی یہ تمنا کریں بے کہ بربرا کر دیا جائے ان کے ساتھ زمین کو، اور وہ چھپا نہ سکیں گے اللہ سے کوئی بات،
۴۳۔۔  اے وہ لوگوں جو ایمان لائے ہو تم نماز کے قریب مت جاؤ اس حالت میں جب کہ تم نشے میں ہو، یہاں تک کہ تم سمجھنے لگے جو کچھ تم کہتے ہو، اور نہ ہی ناپاکی کی حالت میں ، مگر راستہ گزرتے ہوئے ، یہاں تک کہ تم غسل کر لو، اور اگر تم بیمار ہو یا کسی سفر پر، یا تم میں سے کوئی شخص جائے ضرورت سے ہو کر آیا ہو، یا تم نے ہمبستری کی ہو اپنی بیویوں سے ، پھر تمہیں (ان میں سے کسی بھی صورت میں ) پانی نہ مل سکے ، تو تم پاک مٹی سے کام چلالو، سو تم (اس پر دونوں ہاتھ مار کر) مسح کر لو، اپنے چہروں اور اپنے ہاتھوں کا، بے شک اللہ بڑا ہی معاف کرنے والا، نہایت ہی بخشنے والا ہے ، 
۴۴۔۔  کیا تم نے دیکھا نہیں ان لوگوں کو جن کو دیا گیا ایک حصہ کتاب کا، وہ اپناتے ہیں گمراہی کو بدلے میں ہدایت کے ، اور وہ (اپنی گمراہی کا ساتھ بھی) چاہتے ہیں کہ تم لوگ بھی بھٹک جاؤ سیدھی راہ سے ، 
۴۵۔۔  اور اللہ خوب جانتا ہے تمہارے دشمنوں کو، اور (ان کی فکر سے زیادہ تم اللہ سے اپنا معاملہ درست رکھنے کی فکر کرو کہ) اللہ کافی ہے حمایت کرنے کو، اور اللہ کافی ہے مدد کرنے کو، 
۴۶۔۔  ان لوگوں میں سے جو کہ یہودی بن گئے وہ بدلتے ہیں اللہ کے کلام کو اس کے مواقع سے ، اور کہتے ہیں کہ ہم نے سن لیا اور نہیں مانا، اور (کہتے ہیں کہ) سنو نہ سنائے جاؤ، اور کہتے ہیں راعنا اپنی زبان کو مروڑ کر ، اور دین میں طعنہ دینے کو، اور اگر وہ (اس کی بجائے یوں ) کہتے کہ ہم نے سنا اور مانا، اور (صرف) اسمع کہتے اور (راعنا کی بجائے ) انظرنا کہتے ، تو یہ بہتر ہوتا خود ان ہی لوگوں کے لیے ، اور زیادہ درست بھی، (حقیقت اور واقع کے اعتبار سے ) لیکن ان پر لعنت (و پھٹکار) پڑ گئی، اللہ کی ان پہ (اپنے اختیار کردہ) کفر کی بنا پر، پس لوگ ایمان نہیں لاتے مگر تھوڑا، 
۴۷۔۔  اے وہ لوگوں ! جنہیں کتاب دی گئی، ایمان لے آؤ تم اس کتاب پر جس کو ہم نے (اب) اتارا ہے ، اس حالت میں کہ وہ تصدیق کرنے والی ہے اس کتاب کی جو کہ تمہارے پاس ہے قبل اس سے کہ ہم مٹا ڈالیں کچھ چہروں کو، پھر ان کو ہم الٹ دیں ان کی پیٹھوں پر، یا ان پر ایسی لعنت کر دیں جیسی لعنت ہم نے ہفتہ والوں پر کی تھی (جس سے وہ ذلیل بندر بن گئے تھے ) اور اللہ کا حکم تو ہو کر ہی رہتا ہے ، 
۴۸۔۔  بے شک اللہ نہیں بخشتا اس (جرم) کو اس کے ساتھ شرک کیا جائے (کہ شرک بغاوت ہے ) اور وہ بخش دے گا اس کے سوا دوسرے گناہوں کو جس کے لیے چاہے گا، اور جس نے شرک کیا اللہ کے ساتھ تو یقیناً اس نے ارتکاب کیا بہت بڑے گناہ کا، 
۴۹۔۔  کیا تم نے ان لوگوں کو نہیں دیکھا جو دم بھرتے ہیں اپنی پاکیزگی کا (سو مدار ان کے دعووں پر نہیں ) بلکہ اللہ ہی پاک کرتا ہے جس کو چاہتا ہے اور ان پر ذرہ برابر کوئی ظلم نہیں ہو گا ،
۵۰۔۔  دیکھو تو سہی، کیسے جھوٹ گھڑتے ہیں یہ لوگ اللہ پر؟ اور کافی ہے (ان کی تباہی کے لیے ) یہ کھلم کھلا گناہ ہے ، ف٣
۵۱۔۔  کیا تم نے ان لوگوں کو نہیں دیکھا جن کو دیا گیا ایک حصہ (علم) کتاب کا، (مگر اس کے باوجود) وہ ایمان رکھتے ہیں بتوں اور شیطانوں پر، اور وہ کافروں کے بارے میں کہتے ہیں کہ یہ لوگ ایمان والوں کے مقابلے میں زیادہ صحیح راستے پر ہیں ،
۵۲۔۔  یہ ہیں وہ لوگ جن پر لعنت (وپھٹکار) پڑ گئی اللہ کی، اور جس پر اللہ کی لعنت (وپھٹکار) پڑجائے تو تم نہیں پا سکو گے اس کے لئے کوئی (یارو) مددگار
۵۳۔۔ کیا ان کے لئے کوئی حصہ ہے (اللہ کی) بادشاہی میں سے ؟ کہ ایسی صورت میں یہ لوگوں کو (اس میں سے ) تل بھر میں کچھ نہ دیں گے ؟
۵۴۔۔  کیا یہ لوگ حسد کرتے ہیں دوسرے لوگوں پر، ان نعمتوں کی بناء پر جن سے اللہ نے ان کو نوازا ہے اپنے فضل (و کرم) سے ، سو (اگر ایسے ہیں تو یہ جلتے رہیں کہ) بے شک ہم سرفراز کر چکے ہیں ابراہیم کی آل (اولاد) کو بھی کتاب وحکمت (کی نعمت) سے ، اور ہم ان کو نواز چکے ہیں بہت بڑی بادشاہی سے 
۵۵۔۔  پھر ان میں کچھ تو اس پر ایمان لے آئے اور کچھ ہٹے ہی رہیں ، اور کافی ہے (ایسوں کے لئے ) دہکتی جہنم، ف٢
۵۶۔۔ بے شک جن لوگوں نے کفر کیا ہماری آیتوں سے ، عنقریب ہی ہم ان کو جھونک دیں گے ایک بڑی ہی ہولناک آگ میں ، (جہاں ان کا حال یہ ہو گا کہ) جب بھی جل جائیں گی ان کھا لیں تو ہم ان کی بدل دیں گے اور کھا لیں ، تاکہ یہ مزہ چکتے رہیں عذاب کا، بے شک اللہ بڑا ہی زبردست، نہایت ہی حکمت والا ہے ، 
۵۷۔۔  اور (اس کے برعکس) جو لوگ ایمان لائے ، اور انہوں نے کام بھی نیک کئے ، تو انہیں ہم ضرور داخل کریں گے (اپنے کرم سے ) ایسی عظیم الشان جنتوں میں جن کے نیچے سے بہہ رہی ہوں گی طرح طرح کی نہریں ، جہاں ان کو ہمیشہ ہمیشہ کے لیے رہنا نصیب ہو گا، ان کے لیے وہاں ایسی عظیم الشان بیویاں ہوں گی جن کو پاک کر دیا ہو گا (ہر نقص وعیب سے ) اور ان کو ہم داخل کریں گے گھنے سائے میں ، 
۵۸۔۔  بے شک اللہ تمہیں حکم دیتا ہے (اے ایمان والوں ) کہ تم حوالے کرو امانتوں کو ان کے حقداروں کے ، اور (یہ کہ) جب تمہیں فیصلہ کرنا ہو ان لوگوں کے درمیان تو تم فیصلہ کرو عدل (وانصاف) کے ساتھ، بے شک بڑی ہی عمدہ ہے وہ بات جس کی نصیحت فرماتا ہے اللہ تم کو، بے شک اللہ بڑا ہی سننے والا دیکھنے والا ہے ،
۵۹۔۔  اے وہ لوگوں جو ایمان لائے ہو، حکم مانو تم اللہ کا اور حکم مانو اس کے رسول صلی اللہ علیہ و سلم کا  اور ان لوگوں کا جو صاحب امر ہوں تم میں سے ، پھر اگر تمہارا اگر کسی بات پر آپس میں اختلاف ہو جائے تو تم اس کو لٹا دیا کرو اللہ اور اس کے رسول صلی اللہ علیہ و سلم کی طرف، اگر تم ایمان (ویقین) رکھتے ہو اللہ پر، اور قیامت کے دن پر، یہ بہتر ہے (تمہارے لئے فی الحال) اور (حقیقت اور) انجام کے اعتبار سے بھی،
۶۰۔۔  کیا تم نے ان لوگوں کو نہیں دیکھا جو دعویٰ کرتے ہیں کہ وہ ایمان رکھتے ہیں اس کتاب پر بھی جو اتاری گئی ہے آپ کی طرف، اور اس پر بھی جو اتاری گئی آپ سے پہلے ، (مگر اس کے باوجود) وہ چاہتے ہیں کہ اپنا مقدمہ لے جائیں طاغوت کے پاس، حالانکہ ان کو حکم یہ دیا گیا تھا کہ یہ اس کے ساتھ کفر کریں ، اور شیطان چاہتا ہے کہ ان کو بھٹکا کر ڈال دے بہت دور کی گمراہی میں ،
۶۱۔۔  اور (ان کا حال یہ ہے کہ) جب ان سے کہا جاتا ہے کہ آؤ تم اس کتاب کی طرف جس کو اتارا ہے اللہ نے ، اور آؤ تم اس کے رسول صلی اللہ علیہ و سلم کی طرف، تو تم دیکھو گے منافقوں کو کہ وہ آپ سے رکتے (اور روکتے ) ہیں کنی کترا کر
۶۲۔۔  پھر کیا حل ہوتا ہے ان کو (اس وقت) جب کہ آ پہنچی ان پر کوئی مصیبت ان کے اپنے ہاتھوں کی کمائی کی بناء پر پھر یہ آتے ہیں آپ کے پاس قسمیں کھاتے ہوئے اللہ کی، کہ ہم نے تو محض بھلائی اور آپس میں میل کرانے ہی کا ارادہ کیا تھا 
۶۳۔۔  اللہ خوب جانتا ہے جو کچھ ان کے دلوں میں ہے ، پس آپ ان سے درگزر ہی کریں اور انہیں نصیحت کرتے رہیں ، اور ان سے ان کے بارے میں کہہ دیا کریں رسابات،
۶۴۔۔  اور ہم نے جو بھی کوئی رسول بھیجا اس لئے بھیجا کہ اس کی اطاعت (فرمانبرداری) کی جائے اللہ کی اذن سے ، اور اگر یہ لوگ (جنہوں نے یہ حماقت کی تھی) جب ظلم کر بیٹھے تھے اپنی جانوں پر، تو سیدھے آ جاتے آپ کے پاس، اور اللہ سے معافی مانگتے (اپنے جرم کی) اور رسول صلی اللہ علیہ و سلم بھی ان کیلئے (اپنے رب کے حضور) معافی کی درخواست کرتا، تو یقیناً یہ لوگ اللہ کو پاتے بڑا ہی توبہ قبول کرنے والا، انتہائی مہربان
۶۵۔۔  پس نہیں ، قسم ہے آپ کے رب کی (اے پیغمبر صلی اللہ علیہ و سلم !) یہ لوگ مومن نہیں ہو سکتے ، جب تک کہ یہ آپس کے جھگڑوں میں آپ کو (برضا ورغبت) اپنا منصف نہ مان لیں ، پھر آپ کا جو بھی فیصلہ ہو اس سے یہ اپنے دلوں میں کوئی تنگی نہ محسوس کریں ، اور اسے دل وجان سے تسلیم کر لیں ،
۶۶۔۔  اور اگر (کہیں بنی اسرائیل کی طرح) ہم ان پر بھی لکھ دیتے کہ قتل کرو تم لوگ اپنی جانوں کو (تب معافی ملے گی) یا نکل جاؤ اپنے گھروں سے ، تو اس کو پورا نہ کر سکتے مگر ان میں کے تھوڑے سے لوگ، حالانکہ اگر وہ عمل کرتے اس نصیحت پر جو ان کو کی جاتی ہے ، تو یہ بہتر ہوتا خود انہی کے حق میں ، اور (یہ ان کے لئے ) زیادہ ثابت قدمی کا باعث بنتا،
۶۷۔۔  اور اس صورت میں ہم ان کو ضرور دیتے اپنی طرف سے بہت بڑا اجر بھی،
۶۸۔۔  اور ہم ان کو ضرور ڈال دیتے سیدھی راہ پر بھی،
۶۹۔۔  اور جو کوئی اطاعت کرے گا اللہ کی، اور اس کے رسول صلی اللہ علیہ و سلم کی، تو ایسے لوگ ان (خاصان خدا) کے ساتھ ہوں گے جن پر اللہ نے انعام فرمایا ہے ، یعنی انبیاء، صدیقین، شہداء، اور صالحین، اور کیا ہی خوب ہو گی رفاقت (وسنگت) ان حضرات کی، 
۷۰۔۔  یہ مہربانی (اور عنایت) ہو گی اللہ کی طرف سے ، اور کافی ہے اللہ جاننے والا،
۷۱۔۔  اے وہ لوگو! جو ایمان لائے ہو، تم لے لیا کرو اپنے ہتھیار، پھر (جیسا موقع ہو اس کے مطابق) تم چلو مختلف دستوں کی شکل میں ، یا سب اکٹھے ہو کر 
۷۲۔۔  اور تم میں سے کوئی ایسا بھی ہے جو جی چراتا ہے (جہاد وقتال سے ) پھر اگر تمہیں کوئی مصیبت پہنچ جائے (شکست وغیرہ کی) تو وہ کہتا ہے کہ اللہ نے مجھ پر بڑا فضل کیا، کہ میں ان لوگوں کے ساتھ موجود نہ تھا
۷۳۔۔  اور اگر تمہیں نصیب ہو جائے اللہ کی طرف سے کوئی فضل (اور مہربانی) تو وہ زور دے دے کر یوں کہنے لگتا ہے ، گویا کہ تمہارے اور اس کے درمیان کوئی تعلق ہی نہیں تھا، کہ اے کاش! کہ میں بھی ان کے ساتھ ہوتا تو پالیتا بڑی کامیابی،
۷۴۔۔  پس چاہیے کہ لڑیں اللہ کی راہ میں وہ لوگ جنہوں نے بیچ دیا دنیا کی زندگی کو آخرت کے بدلے میں ، اور (اس میں نفع ہی نفع ہے کہ) جو کوئی لڑے گا اللہ کی راہ میں ، پھر وہ مارا جائے یاغالب آ جائے تو (بہر صورت) ہم اسے نوازیں گے بہت بڑے اجر سے ، 
۷۵۔۔  اور کیا ہو گا تمہیں (اے مسلمانو!) کہ تم لڑتے نہیں اللہ کی راہ میں ؟ اور ان کمزور مردوں ، عورتوں اور بچوں کی خاطر؟ جو (رہ رہ کر) کہتے ہیں کہ اے ہمارے پروردگار نکال دے ہمیں اس بستی سے ظالم ہیں جس کے (باسی و) باشندے ، اور پیدا فرما دیں ہمارے لئے اپنے یہاں سے کوئی حمایتی، اور مقرر فرما دیں ہمارے لئے اپنے یہاں سے کوئی مددگار، 
۷۶۔۔  جو لوگ ایمان رکھتے ہیں ، وہ تو (صدق دل سے ) لڑتے ہیں اللہ کی راہ میں ، اور جو کافر ہیں وہ لڑتے ہیں شیطان کی راہ میں ، پس تم لوگ لڑو (اے مسلمانو!) شیطان کے دوستوں سے بے شک شیطان کی چال بہت کمزور ہے ، 
۷۷۔۔  کیا تم نے ان لوگوں کو نہیں دیکھا؟ جن سے (ان کے مطالبہ جہاد کے جواب میں ) کہا گیا تھا کہ (ابھی) تم روکے رکھو اپنے ہاتھوں کو، قائم رکھو نماز، اور ادا کرتے رہو زکوٰۃ، مگر جب ان پر جہاد فرض کر دیا گیا تو (ان کا حال یہ ہے کہ) ان میں سے ایک گروہ لوگوں سے ایسا ڈر نے لگا جیسا کہ خدا سے ڈرنا چاہیے ، بلکہ اس سے بھی کچھ زیادہ، اور یوں کہنے لگے کہ خدایا، تو نے کیوں فرض کر دیا ہم پر جہاد، اور ہمیں اور تھوڑی مدت تک مہلت کیوں نہ دی کہو کہ دنیا کا سامان تو ہے ہی تھوڑا  اور آخرت ہی بہتر ہے ، ہر اس شخص کے لئے جو ڈرتا ہو، (اپنے رب سے ) اور تم پر ذرہ برابر بھی کوئی ظلم نہیں کیا جائے گا، 
۷۸۔۔  (اور موت سے مت ڈرو کیوں کہ) تم جہاں بھی ہو گے بہر حال موت تم کو آ کر رہے گی، اگرچہ تم مضبوط قلعوں ہی میں (بند) کیوں نہ ہو اور (ان منافقوں کا حال بھی عجیب ہے کہ) اگر ان کو کوئی بھلائی پہنچی ہے تو یہ کہتے ہیں کہ یہ تو اللہ کی طرف سے (یعنی اتفاقی طور پر مل گئی) ہے ، اور اگر انہیں کوئی تکلیف پہنچ جائے تو کہتے ہیں کہ یہ تمہاری وجہ سے ہے ، کہو (نہیں بلکہ اصل حقیقت یہ ہے کہ) یہ سب کچھ اللہ ہی کی طرف سے ہے ، پس کیا ہو گیا ان لوگوں کو کہ یہ کسی بات کے (صحیح طور پر) سمجھنے کے قریب ہی نہیں لگتے 
۷۹۔۔  جو بھی کوئی بھلائی پہنچتی ہے تجھے (اے انسان !) تو وہ اللہ ہی کی طرف سے (اور اسی کے فضل سے ) ہوتی ہے اور جو بھی کوئی بدحالی پیش آتی ہے تجھے تو وہ تیری اپنی ہی وجہ سے ہوتی ہے اور ہم نے (بہر حال اے پیغمبر صلی اللہ علیہ و سلم !) آپ کو بھیجا ہے سب لوگوں کے لیے رسول بنا کر، اور کافی ہے اللہ گواہی دینے کو، 
۸۰۔۔  جس نے رسول کی اطاعت کی تو اس نے اللہ کی اطاعت کی، اور پھر گیا (راہ حق سے ) تو ہم نے آپ کو (اے پیغمبر صلی اللہ علیہ و سلم!) ان لوگوں پر کوئی پاسبان بنا کر نہیں بھیجا،
۸۱۔۔  اور کہتے ہیں (یہ منافق لوگ جب یہ آپ کے پاس ہوتے ہیں ) کہ ہم نے حکم مانا مگر جب یہ آپ کے پاس سے نکلتے ہیں تو انہی میں سے ایک گروہ اپنے کہے کے خلاف منصوبے گانٹھنے لگ جاتا ہے ، (حق اور اہل حق کے خلاف) اور اللہ لکھ رہا ہے ان کے وہ سب منصوبے جو یہ لوگ اس طرح گانٹھتے (بناتے ) ہیں ، پس آپ ان سے در گزر ہی کیا کریں ، اور اللہ پر بھروسہ کریں اور کافی ہے اللہ کارسازی کے لئے ،
۸۲۔۔ تو کیا یہ لوگ غور نہیں کرتے اس قرآن (عظیم) میں ، اگر یہ اللہ کے سوا کسی اور کی طرف سے ہوتا تو یہ لوگ ضرور اس میں بہت کچھ اختلاف (اور تضاد بیانی) پاتے 
۸۳۔۔ ، اور جب پہنچتی ہے ان کے پاس کوئی خبر، امن کی یا خوف کی، تو یہ اسے فورا پھیلا دیتے ہیں ، حالانکہ اگر یہ لوگ اسے لوٹا دیتے رسول صلی اللہ علیہ و سلم کی طرف، اور اپنے میں سے با اختیار لوگوں کی طرف، تو ضرور اس کی حقیقت کو پا لیتے ان میں سے وہ لوگ جو بات کی تہہ تک پہنچنے کی صلاحیت رکھتے ہیں ،  اور اگر نہ ہوتی اللہ کی مہربانی تم پر، اور اس کی رحمت (و عنایت) تو تم لوگ ضرور پیچھے لگ جاتے شیطان کے ، بجز تھوڑے سے لوگوں کے ،
۸۴۔۔  پس آپ لڑیں اللہ کی راہ میں (اے پیغمبر صلی اللہ علیہ و سلم!) آپ اپنی ذات کے سواء کسی کے ذمہ دار نہیں ، اور ترغیب دیتے رہیں آپ ایمان والوں کو (جہاد فی سبیل اللہ کی) بعید نہیں کہ اللہ وہ بڑا ہی سخت ہے سزا دینے کے لحاظ سے بھی،
۸۵۔۔  جس نے کوئی سفارش کی اچھی سفارش تو اس کے لیے حصہ ہو گا، اس (کے اجر) میں سے اور جس نے کوئی سفارش کی تو اس کیلئے بوجھ ہو گا اس (کے گناہ) میں سے اور اللہ ہر چز پر پوری قدرت رکھتا ہے ، 
۸۶۔۔  اور جب تمہیں کوئی سلام کرے کسی بھی لفظ سے تو تم اس کو اس سے بہتر لفظوں میں جواب دیا کرو، یا (کم از کم) وہی لفظ کہہ دیا کرو کہ بے شک اللہ ہر چیز پر پورا پورا حساب رکھنے والا ہے ،
۸۷۔۔  اللہ وہ ہے جس کے سوا کوئی بندگی کے لائق نہیں ، وہ ضرور جمع کر لائے گا تم سب لوگوں کو قیامت کے اس دن میں ، جس میں کوئی شک نہیں ، اور اللہ سے بڑھ کر سچی بات کس کی ہو سکتی ہے ؟
۸۸۔۔  پھر تمہیں کیا ہو گیا (اے مسلمانوں !) کہ تم ان منافقوں کے بارے میں دو گروہ ہو رہے ہو؟حالانکہ اللہ نے ان کو اوندھا کر دیا ان کے اپنے کرتوتوں کے باعث کیا تم لوگ یہ چاہتے ہو کہ تم ان کو ہدایت دو جن کو اللہ نے گمراہی میں ڈال دیا ہے ؟ اور (امر واقعہ یہ ہے کہ) جس کو اللہ گمراہ کر دے اس کے لیے تم کوئی راستہ نہ پا سکو گے ، 
۸۹۔۔  اور (ان کا راہ پر آنا درکنار وہ تو الٹا) یہ چاہتے ہیں کہ تم بھی انہی کی طرح کافر ہو جاؤ تاکہ پھر تم سب ایک برابر ہو جاؤ پس تم ان میں سے کسی کو بھی اپنا دوست نہیں بنانا، یہاں تک کہ وہ ہجرت کریں اللہ کی راہ میں ، پھر اگر وہ (راہ حق سے ) منہ موڑے ہی رہیں تو تم انہیں پکڑو اور قتل کرو جہاں بھی تم انہیں پاؤ، اور ان میں سے کسی کو بھی تم دوست نہ بناؤ نہ مددگار ٹھہراؤ 
۹۰۔۔  بجز ان لوگوں کے کہ جن کا تعلق کسی ایسی قوم سے ہو جس کے ساتھ تمہارا کوئی معاہدہ ہے ، یا (جب کہ) وہ تمہارے پاس اس حال میں آئیں کہ ان کے دل سکڑے جا رہے ہوں اس سے ، کہ وہ (کسی سے بھی) لڑیں ، تم سے یا اپنی قوم سے ، (پس ان دونوں صورتوں میں ان کو پکڑنا یا قتل کرنا درست نہیں ) اور اگر اللہ چاہتا تو ان کو تم پر مسلط کر دیتا تو وہ ضرور تم سے لڑتے ،  پس اگر وہ تم سے کنارہ کش رہتے ہیں ، اور تم سے لڑتے نہیں ، اور تمہاری طرف صلح کا پیغام ڈالتے ہیں ، تو اللہ نے تمہارے لئے ان پر (دست درازی کے لیے ) کوئی راہ نہیں رکھی 
۹۱۔۔  تم کچھ اور ایسے لوگ بھی پاؤ گے جو چاہتے ہیں کہ (دھوکہ دہی کے ذریعے ) وہ تم سے بھی امن میں رہیں اور اپنی قوم سے بھی امن میں رہیں لیکن جب کبھی وہ فتنہ انگیزی کی شہ پاتے ہیں ، تو اس میں اوندھے جا گرتے ہیں ، (اور فتنہ انگیزی میں کود پڑتے ہیں ) پس ایسے لوگ اگر تم سے باز نہ رہیں ، اور تمہارے آگے صلح (کی گردن) نہ ڈالیں ، اور (تم سے ) اپنے ہاتھ نہ روکیں ، تو تم انہیں پکڑو اور قتل کرو جہاں بھی انہیں پاؤ، کہ ایسے لوگوں کے خلاف (کاروائی کے لیے ) ہم نے تمہیں کھلی سند دے دی ہے ، 
۹۲۔۔  اور کسی مومن کا یہ کام نہیں ہو سکتا کہ وہ قتل کرے کسی مومن کو، مگر یہ کہ غلطی سے ایسا ہو جائے ، اور جس نے قتل کر دیا کسی مومن کو غلطی سے تو اس کے ذمے ہے آزاد کرنا ایک ایمان دار گردن کا، اور خون بہا بھی، جو کہ حوالے کرنا ہو گا اس (مقتول) کے وارثوں کو،  الا یہ کہ وہ اس کو معاف کر دیں اپنی خوشی سے لیکن اگر وہ (مسلمان مقتول) کسی ایسی قوم سے ہو جو کہ تمہاری دشمن (اور تم سے برسر پیکار) ہو، اور وہ شخص خود مسلمان ہو تو صرف ایک مسلمان گردن (غلام یا لونڈی) کو آزاد کرنا ہو گا ، اور اگر وہ کسی ایسی قوم سے ہو جس سے تمہارا معاہدہ ہے ، تو پھر خون بہا بھی ہو گا جو کہ حوالے کرنا ہو گا اس کے وارثوں کو، اور ایک ایماندار گردن (غلام یا لونڈی کا) آزاد کرنا بھی،  پھر جس کو یہ میسر نہ ہو تو اس کے ذمے روزے ہیں دو ماہ کے لگاتار، اللہ کے یہاں توبہ کے لیے ، اور اللہ (تعالیٰ) بڑا علم والا نہایت ہی حکمت والا ہے 
۹۳۔۔  اور جو کوئی قتل کرے گا کسی مومن کو جان بوجھ کر تو اس کی اصل سزا جہنم ہے جس میں اسے ہمیشہ رہنا ہو گا اس پر اللہ کا غضب ہوا اور اس کی لعنت (و پھٹکار) بھی، اور اللہ نے اس کے لئے تیار کر رکھا ہے ایک بڑا ہی ہولناک عذاب 
۹۴۔۔  اے وہ لوگوں جو ایمان لائے ہو، جب تم اللہ کی راہ میں کسی سفر پر نکلو تو اچھی طرح تحقیق کر لیا کرو، اور مت کہو کسی ایسے شخص سے جو تم کو سلام کرے کہ وہ مسلمان نہیں ، تم دنیاوی زندگی کا سامان چاہتے ہو، سو اللہ کے پاس بہت غنیمتیں ہیں ، اور یاد رکھو کہ تم خود بھی پہلے اسی طرح تھے ، پھر اللہ نے احسان فرمایا تم لوگوں پر، (اور نواز دیا تم کو عزت و کثرت سے ) پس تم تحقیق کر لیا کرو، بے شک اللہ پوری طرح باخبر ہیں تمہارے ان تمام کاموں سے جو تم لوگ کرتے ہو، 
۹۵۔۔  برابر نہیں ہو سکتے وہ مسلمان جو بغیر کسی عذر کے جہاد سے بیٹھ رہیں ، اور وہ جو جہاد کرتے ہیں اللہ کی راہ میں ، اپنے مالوں اور اپنی جانوں کے ساتھ، اللہ نے فضیلت (اور بزرگی) بخشی ہے (اللہ کی راہ میں ) جہاد کرنے والوں کو اپنے مالوں اور جانوں کے ساتھ، بیٹھ رہنے والوں پر ایک عظیم الشان درجے کے اعتبار سے ، اور یوں ان میں سے ہر ایک سے اللہ نے وعدہ فرما رکھا ہے اچھائی کا اور اللہ نے فضیلت (و بزرگی) بخشی ہے مجاہدین کو بیٹھ رہنے والوں پر ایک اجر عظیم سے ،
۹۶۔۔  یعنی عظیم الشان درجوں کے ذریعے اپنے یہاں سے اور بڑی بخشش اور رحمت کے اعتبار سے اور اللہ بڑا ہی بخشنے والا، نہایت ہی مہربان ہے ، 
۹۷۔۔  بے شک وہ لوگ جن کی فرشتے جان قبض کرتے ہیں اس حال میں کہ وہ اپنی جانوں پر ظلم کر رہے ہوتے ہیں ، تو فرشتے ان سے پوچھتے ہیں کا ہے میں تھے تم لوگ؟ تو وہ جواب میں کہتے ہیں کہ ہم تو بالکل بے بس تھے (اپنی بود و باش کی) اس سرزمین میں ، تو فرشتے ان سے کہتے ہیں کہ اچھا اللہ کی زمین اتنی کشادہ نہ تھی کہ تم لوگ اس میں ہجرت کر لیتے ؟سو ایسوں کا ٹھکانہ جہنم ہے ، اور وہ بڑی ہی بری جگہ ہے لوٹنے کی 
۹۸۔۔  بچوں کے ، جو نہ تو کوئی تدبیر کر سکتے ہیں ، اور نہ کوئی راہ پا سکتے ہیں (کہ وہ اس سے مستثنیٰ ہیں )
۹۹۔۔  سو ایسوں کے بارے میں تو امید ہے کہ اللہ انہیں معاف کر دے ، اور اللہ بڑا ہی معاف کرنے والا، انتہائی درگزر فرمانے والا ہے ، 
۱۰۰۔۔  اور جو کوئی ہجرت کرے گا اللہ کی راہ میں تو وہ زمین میں اپنے دشمنوں کے علی الرغم بڑے ٹھکانے بھی پائے گا ، اور وسعت رزق بھی  اور جو کوئی نکلے گا اپنے گھر سے ہجرت کرنے کو اللہ اور اس کی رسول کی طرف۔ پھر (راستے میں ) آ پکڑے اس کو موت، تو یقیناً اس کو اجر اللہ کے (وعدہ کرم کے ) ذمے لازم ہو گیا، اور اللہ بڑا بخشنے والا، نہایت ہی مہربان ہے ، 
۱۰۱۔۔  اور جب تم کسی سفر پر نکلو (اے مسلمانو! تو تم پر اس میں کوئی گناہ نہیں کہ تم اپنی نمازوں میں (سے بعض رباعی نمازوں میں ) کمی کر دو، اگر تمہیں ڈر (اور خطرہ) ہو اس بات کا کہ کافر لوگ تمہیں ستائیں گے بے شک کافر لوگ تمہارے (پکے اور) کھلے دشمن ہیں ، 
۱۰۲۔۔  اور جب آپ ان کے اندر موجود ہوں ، (اے پیغمبر صلی اللہ علیہ و سلم!) اور انہیں نماز پڑھانے لگیں ، تو چاہیے کہ ان میں سے ایک گروہ کھڑا ہو جائے آپ کی اقتداء میں نماز ادا کرنے کو)، اور وہ لئے رہیں اپنے ہتھیار پھر جب وہ سجدہ کر چکیں ، تو تمہارے پیچھے چلے جائیں اور (ان کی جگہ) دوسرا گروہ آ کر آپ کے ساتھ نماز میں شامل ہو جائے جس نے ابھی تک نماز نہیں پڑھی، اور وہ بھی اپنے بچاؤ کا سامان اور اپنے ہتھیار ساتھ لیے رہیں کافر تو اس بات کی تاک میں رہتے کہ کسی طرح تم غافل ہو جاؤ اپنے ہتھیاروں سے ، اور اپنے سامانوں سے تو وہ ٹوٹ پڑیں تم پر یکبارگی، اور تم پر کوئی گناہ نہیں اگر تمہیں کوئی تکلیف ہو، بارش وغیرہ کی وجہ سے یا تم بیمار ہو اس بات میں کہ تم لوگ (ضرورت سے زائد) اپنا اسلحہ اتار کر رکھ دو مگر (ضروری) بچاؤ کا سامان پھر بھی لئے رہا کرو بے شک اللہ نے تیار کر رکھا ہے کافروں کے لئے ایک بڑا رسوا کن عذاب، 
۱۰۳۔۔  پھر جب تم ادا کر چکو اپنی نماز تو یاد کرو اللہ کو کھڑے ، بیٹھے اور لیٹے (ہر حال میں ) اور جب تمہیں اطمینان نصیب ہو جائے تو تم نماز قائم کرو (عام دستور کے مطابق) بے شک نماز فرض ہے ایمان والوں پر مقررہ وقتوں میں ، 
۱۰۴۔۔  اور تم ہمت مت ہارو (اے مسلمانو!) اس (دشمن) قوم کا پیچھا کرنے میں اگر تمہیں کوئی بھی تکلیف پہنچتی ہے تو (کیا ہوا؟ آخر) وہ بھی تو تکلیف اٹھاتے ہیں جیسے تم لوگ اٹھاتے ہو اور (مزید یہ کہ) تم امید رکھتے ہو اللہ سے ان چیزوں کی جن کی امید وہ نہیں رکھتے ، اور اللہ سب کچھ جانتا، بڑا ہی حکمت والا ہے 
۱۰۵۔۔  بے شک ہم نے اتاری آپ کی طرف یہ (عظیم الشان) کتاب (اے پیغمبر صلی اللہ علیہ و سلم!) حق کے ساتھ، تاکہ آپ فیصلہ کریں لوگوں کے درمیان، اس کے مطابق جو اللہ آپ کو دکھائے ، اور نہیں بننا خیانت کرنے والوں کی طرف سے جھگڑنے والا،
۱۰۶۔۔  اور بخشش مانگو تم اللہ سے ، بے شک اللہ بڑا ہی بخشنے والا، نہایت ہی مہربان ہے 
۱۰۷۔۔  اور مت لڑو تم ان لوگوں کی طرف جو خیانت کرتے ہیں اپنی ہی جانوں سے ، بے شک اللہ پسند نہیں فرماتا کسی بھی ایسے شخص کو جو دھوکہ باز گناہ گار ہو، 
۱۰۸۔۔  جو چھپتے ہیں (اور شرماتے ) ہیں لوگوں سے ، مگر وہ نہیں چھپتے (اور شرماتے ) اللہ سے ، حالانکہ وہ اس وقت بھی ان کے ساتھ ہوتا ہے جب کہ وہ چھپ (چھپ) کر مشورے کر رہے ہوتے ہیں ، ان باتوں کے جو اللہ کو پسند نہیں ، اور اللہ پوری طرح احاطہ کئے ہوئے ہے ان تمام کاموں کا جو یہ لوگ کر رہے ہوتے ہیں ۔ 
۱۰۹۔۔  ہاں تم لوگوں نے ان (مجرموں ) کی طرف سے دنیاوی زندگی میں تو لڑ جھگڑ لیا، مگر کون ہے جو لڑ سکے ان سے قیامت کے روز؟ یا وہ (کسی اور طرح سے ) وہ ان کا کام بنا سکے ؟
۱۱۰۔۔ اور جو کوئی ارتکاب کر لے کسی برائی کا، یا ظلم کر بیٹھے اپنی جان پر، پھر وہ معافی مانگے اللہ سے تو وہ (یقیناً) پائے گا اللہ کو بڑا ہی بخشنے والا، نہایت مہربان، 
۱۱۱۔۔  اور جس نے کمایا گناہ تو سوائے اس کے نہیں کہ اس کی اس کمائی کا وبال خود اس کی اپنی ہی جان پر ہو گا، اور اللہ بڑا ہی علم والا، نہایت ہی حکمت والا ہے 
۱۱۲۔۔  اور جس نے کمائی کی کسی خطایا گناہ کی، پھر اس کو اس نے تھوپ دیا کسی بے گناہ کے سر، تو یقیناً اس نے لاد لیا اپنے اوپر ایک بڑا بہتان، اور کھلم کھلا گناہ،
۱۱۳۔۔  اور اگر نہ ہوتی اللہ کی مہربانی، اور اس کی رحمت، آپ پر (اے پیغمبر صلی اللہ علیہ و سلم!) تو یقیناً ٹھان لی تھی ان لوگوں میں سے ایک گروہ نے کہ وہ بھٹکا دیں آپ کو (راہ حق و صواب سے ) حالانکہ وہ بھٹکاتے نہیں مگر خود اپنے ہی آپ کو، اور آپ کو کچھ بھی نقصان نہیں پہنچا سکتے ،  اور اتاری اللہ نے آپ پر کتاب اور (عطا فرمائی اس نے آپ کو) حکمت، اور سکھایا اس نے آپ کو وہ کچھ جو آپ نہیں جانتے تھے ، اور اللہ کا فضل آپ پر بہت بڑا ہے ، 
۱۱۴۔۔  کوئی خبر نہیں لوگوں کی اکثر سرگوشیوں میں ، بجز اس کے کہ کوئی تلقین کرے صدقہ کرنے کی، یا نیک کام کی، یا لوگوں کے درمیان صلح (صفائی) کرانے کی، اور جو کوئی ایسا کرے گا اللہ کی خوشنودی حاصل کرنے کے لئے ، تو (وہ بڑا ہی خوش نصیب ہے ، کہ) عنقریب ہی ہم اس کو نوازیں گے بہت بڑے اجر سے ،
۱۱۵۔۔  اور (اس کے برعکس) جس نے مخالفت کی اللہ کے رسول صلی اللہ علیہ و سلم کی، اس کے بعد کہ کھل گئی اس کے لئے (حق و ہدایت کی) سیدھی راہ، اور اس نے پیروی کی اہل ایمان کے راستے کے سوا کسی اور (راستے ) کے ،  تو ہم اس کو ادھر ہی پھیر دیں گے جدھر وہ خود چلا، اور (آخر کار) ہم اس کو داخل کر دیں گے جہنم میں ، اور وہ بڑی ہی بری جگہ ہے لوٹنے کی،
۱۱۶۔۔  بے شک اللہ نہیں بخشے گا اس بات کو کہ اس کے ساتھ کسی کو شریک ٹھہرایا جائے اور وہ بخش دے گا اس کے سوا جو بھی گناہ ہو گا، جس کے لئے چاہے گا، اور جس نے شرک کیا، تو وہ یقیناً (راہ حق سے ) بھٹک کر جا پڑا دور کی گمراہی میں ،
۱۱۷۔۔  یہ (مشرک) لوگ اللہ کے سوا نہیں پکارتے مگر کچھ عورتوں (کے ناموں ) کو، اور یہ نہیں پکارتے مگر اس بڑے سرکش شیطان کو،
۱۱۸۔۔  جس پر لعنت فرما دی اللہ نے ، اور جس نے (اللہ سے اعلانیہ) کہہ دیا تھا کہ میں ضرور بالضرور لے کر رہوں گا تیرے بندوں سے ایک مقرر حصہ،
۱۱۹۔۔  اور میں ضرو بالضرور گمراہ کر کے چھوڑوں گا ان کو (راہ حق سے ) اور میں ضرور بالضرور مبتلا کر کے رہوں گا ان کو طرح طرح کی امیدوں میں ، اور میں ضرور بالضرور پٹی پڑھاؤں گا ان کو، تاکہ یہ (غیر اللہ کے نام پر) کان کاٹیں اپنے جانوروں کے ، اور میں ضرو بالضرور ان کو سکھاؤں گا (اور پڑھاؤں گا) تاکہ یہ بدل دیں اللہ کی بنائی ہوئی صورت کو،  اور جس نے اپنا دوست بنا لیا شیطان کو اللہ کے سوا، تو وہ یقیناً پڑ گیا ایک بڑے ہی کھلے خسارے میں 
۱۲۰۔۔  وہ ان سے (جھوٹے ) وعدے کرتا، اور ان کو طرح طرح کی امیدیں دلاتا ہے اور شیطان ان سے وعدے نہیں کرتا مگر محض دھوکے (اور فریب) کے ،
۱۲۱۔۔ ایسے لوگوں کا ٹھکانہ جہنم ہے اور وہ پا سکیں گے اس سے چھٹکارے کی کوئی صورت
۱۲۲۔۔  اور (اس کے برعکس) جو لوگ ایمان لائے (صدق دل سے ) اور انہوں نے عمل بھی نیک کئے ، تو ان کو ہم عنقریب ہی داخل کریں گے ایسی عظیم الشان جنتوں میں جن کے نیچے سے بہہ رہی ہوں گی طرح طرح کی عظیم الشان نہریں ، جہاں ان کو ہمیشہ ہمیشہ کیلے رہنا نصیب ہو گا، وعدہ ہے اللہ کا سچا، اور اللہ سے بڑھ کر سچی بات کس کی ہو سکتی ہے ۔
۱۲۳۔۔  مدار نہ تمہاری (آرزووں اور) امیدوں پر ہے ، (اے مسلمانو!) اور نہ ہی اہل کتاب کی امیدوں پر، (بلکہ ضابطہ یہ ہے کہ) جو بھی کوئی برائی کرے گا، وہ اس کا بدلہ پائے گا اور ایسے لوگ نہیں پا سکیں گے اپنے لئے اللہ کے سوا، کوئی یار، اور نہ مدد گار،
۱۲۴۔۔  اور جو کوئی بھی نیک کام کرے گا خواہ وہ کوئی مرد ہو، یا عورت، بشرطیکہ وہ مومن ہو، تو ایسے لوگ داخل ہوں گے جنت میں (اللہ تعالیٰ کے فضل و کرم سے ) اور ان پر ذرہ برابر کوئی ظلم نہیں ہو گا 
۱۲۵۔۔  اور اس سے بڑھ کو اچھا دین اور کس کا ہو سکتا ہے جس نے حوالے کر دیا اپنے آپ کو اللہ کے ، درآں حالیکہ وہ (مخلص اور) نیکوکار بھی ہے ، اور اس نے پیروی کی ابراہیم کے دین کی،  جو کہ ایک ہی طرف کا تھا، اور بنا لیا اللہ نے ابراہیم کو اپنا گہرا دوست،
۱۲۶۔۔  اور (بندگی اللہ ہی کی کرو کہ) اللہ ہی کا ہے وہ سب کچھ جو کہ آسمانوں میں ہے ، اور وہ سب کچھ جو کہ زمین میں ہمیں ہے ، اور اللہ تعالیٰ ہر چیز کر پوری طرح گھیرے میں لئے ہوئے ہے ، 
۱۲۷۔۔  اور حکم پوچھتے ہیں یہ لوگ آپ سے عورتوں کے بارے میں (اے پیغمبر! تو ان سے ) کہو کہ اللہ تم کو حکم (اور اجازت) دیتا ہے ان کے بارے میں ، اور وہ جو کہ تم پر پڑھا جاتا ہے اس کتاب میں ، وہ ان یتیم عورتوں کے بارے میں ہیں ، جو کہ تم ان کو مقرر کردہ حق نہیں دیتے ، اور ان سے نکاح کرنے کی خواہش بھی رکھتے ہو، نیز (وہ حکم) ان بچوں کے بارے میں ہے جو بے سہارا ہیں ، اور (وہ تم کو حکم دیتا ہے ) کہ تم انصاف کا معاملہ کرو یتیموں کے ساتھ، اور جو بھی کوئی نیکی تم لوگ کرو گے (وہ ضائع نہیں جائے گی کہ) بے شک اللہ اس کو پوری طرح جانتا ہے 
۱۲۸۔۔  اور اگر کسی عورت کو (خدشہ و) اندیشہ ہو، اپنے خاوند سے کسی بدسلوکی، یا بے رخی کا تو ان دونوں پر اس میں کوئی گناہ نہیں ، کہ وہ آپس میں کوئی صلح کر لیں ، اور صلح بہر حال بہتر ہے  اور حرص و آز کو تو عام طبیعتوں کی سرشت میں رکھ دیا گیا ہے ،  اور اگر تم لوگ اچھا برتاؤ کرو اور پرہیزگار رہو تو (اس کا بدلہ ضرور پاؤ گے کہ) یقیناً اللہ پوری طرح باخبر ہے ان سب کاموں سے جو تم لوگ کرتے ہو،
۱۲۹۔۔  اور تم اپنی بیویوں کے درمیان (دل کے تعلق اور محبت کے اعتبار سے ) کبھی برابری نہیں کر سکو گے ، اگرچہ تم اس کی حرص بھی رکھو، پس (اتنا کافی ہے کہ) تم ایک طرف اس قدر پورے نہ جھک جاؤ کہ دوسری کو ایسا کر دو کہ گویا وہ (بیچ میں ) لٹکی ہوئی ہو، اور اگر تم (بقدر امکان) اصلاح کرتے ، اور بچتے (اور ڈرتے ) رہو، تو (کمی بیشی معاف فرما دی جائے گی کہ) بے شک اللہ بڑا ہی بخشنے والا نہایت ہی مہربان ہے 
۱۳۰۔۔  اگر وہ دونوں میاں بیوی ایک دوسرے سے الگ ہو جائیں ، تو اللہ ان میں سے ہر ایک کو بے نیاز کر دے گا (دوسرے سے ) اپنی وسعت سے اور اللہ بڑا ہی وسعت والا، نہایت ہی حکمت والا ہے ، 
۱۳۱۔۔  اور اللہ ہی کا ہے وہ سب کچھ جو کہ آسمانوں میں ہے اور وہ سب کچھ جو کہ زمین میں ہے ، اور بلاشبہ ہم نے تاکید کر دی تھی ان لوگوں کو جن کو کتاب دی گئی تھی تم سے پہلے اور (یہی تاکید ہے ) تم کو بھی کہ تم لوگ ڈرتے رہا کرو اللہ سے (ہرحال میں ) اور اگر (اس کے باوجود) تم لوگوں نے کفر ہی کیا تو (یقیناً اس سے تم اللہ کا کچھ بھی نہیں بگاڑو گے کہ) بے شک اللہ ہی کا ہے وہ سب کچھ جو کہ آسمانوں میں ہے اور وہ سب کچھ جو کہ زمین میں ہے اور اللہ بڑا ہی بے نیاز اور تعریف کا حقدار ہے 
۱۳۲۔۔ اور اللہ ہی کا ہے وہ سب کچھ جو کہ آسمانوں میں ہے اور وہ سب کچھ جو کہ زمین میں ہے اور کافی ہے اللہ کارسازی کے لئے 
۱۳۳۔۔  وہ اگر چاہے تولے جائے تم سب کو اے لوگو، اور (تمہاری جگہ) لے آئے دوسروں کو، اور اللہ ہی پوری قدرت رکھتا ہے 
۱۳۴۔۔  جو کوئی دنیا ہی کا بدلہ چاہے گا تو (یہ اس کی اپنی ہی محرومی اور کم ظرفی ہو گی ورنہ) اللہ کے پاس تو دنیا بھی ہے اور آخرت کا بھی، اور اللہ سب کچھ سنتا دیکھتا ہے 
۱۳۵۔۔  اے وہ لوگو! جو ایمان لائے ہو، ہو جاؤ تم قائم کرنے والے انصاف کو (حق کے ) گواہ بن کر  اللہ (کی رضا) کے لئے ، اگرچہ وہ تمہاری اپنی ذات ہی کے خلاف کیوں نہ ہو، یا اس کی زد تمہارے اپنے ماں باپ یا رشتہ داروں ہی پر کیوں نہ پڑتی ہو، اگر وہ شخص مالدار ہے یا غریب تو (تم اس کی پرواہ نہ کرو کہ) اللہ بہر حال ان دونوں کا زیادہ خیرخواہ ہے پس تم انصاف کرنے میں خواہش کی پیروی میں نہ پڑ جانا، اور اگر تم نے کج بیانی سے کام لیا یا پہلو تہی کی، تو (اس کا بھگتان تمہیں بہرحال بھگتنا ہو گا کہ) بے شک اللہ پوری خبر رکھتا ہے ان سب کاموں کی جو تم لوگ کرتے ہو
۱۳۶۔۔  اے ایمان (کا دعویٰ کرنے ) والو، تم لوگ (سچے دل سے ) ایمان لاؤ اللہ پر اس کے رسول پر، اور اس کی کتاب پر جو اس نے اب اتاری ہے اپنے رسول پر، اور اس کی ان تمام کتابوں پر جو اس نے اتاری ہیں اس سے پہلے اور (یاد رکھو کہ) جس نے کفر کیا اللہ سے اس کے فرشتوں اور کتابوں سے اور اس کے رسولوں (کی رسالت) اور قیامت کے دن کا، تو یقیناً وہ (حق ہدایت کی سیدھی راہ سے ) بھٹک کر جا پڑا دور کی گمراہی میں 
۱۳۷۔۔  بے شک جو لوگ ایمان لائے پھر وہ کافر ہو گئے ، پھر ایمان لائے ، پھر کافر ہو گئے ، پھر وہ بڑھتے چلے گئے اپنے کفر میں ، تو ایسوں کی نہ تو اللہ بخشش فرمائے گا، اور نہ ہی وہ نصیب فرمائے گا (حق و ہدایت کی) کوئی راہ، 
۱۳۸۔۔ خوشخبری سنا دو ان منافقین لوگوں کو اس بات کی کہ ان کیلئے ایک دردناک عذاب (تیار) ہے 
۱۳۹۔۔  جنہوں نے (ایمان کے دعووں کے باوجود) کافروں کو اپنا دوست بنا رکھا ہے ، ایمان والوں کو چھوڑ کر کیا یہ لوگ ان کے یہاں عزت ڈھونڈتے ہیں ؟ تو (یہ یقین جان لیں کہ) بے شک عزت سب کی سب اللہ ہی کے لئے ہے ، 
۱۴۰۔۔  اور اس نے نازل فرمایا ہے اپنی کتاب میں (یہ حکم ارشاد) کہ جب تم سنو کہ اللہ کی آیتوں کے خلاف کفر بکا جا رہا ہے اور ان کا مذاق اڑایا جا رہا ہے ، تو تم مت بیٹھو ایسے (بد بخت) لوگوں کے ساتھ، یہاں تک کہ وہ لگ جائیں کسی اور بات میں نہیں تو ایسی صورت میں تم بھی انہی جیسے ہو جاؤ گے ،  بلاشبہ اللہ نے اکٹھا کر کے لانا ہے (چھپے کافروں یعنی) منافقوں ، اور کھلے کافروں کو جہنم میں یک جا کر کے ، 
۱۴۱۔۔  جو (اپنے بغض وعناد کی بناء پر) تمہاری تاک میں لگے رہتے ہیں ، پس اگر تم کو کوئی فتح (وکامیابی) نصیب ہو جائے اللہ کی طرف سے تو یہ تم سے کہتے ہیں کہ کیا ہم تمہارے ساتھ شامل نہیں تھے ؟ اور اگر (اس کے برعکس کبھی) کافروں کو کوئی حصہ مل جائے ، تو یہ (ان سے ) کہتے ہیں کیا ہم تم لوگوں پر غالب نہ آنے لگے تھے ، اور کیا ہم نے تمہیں نہیں بچایا مسلمانوں سے ؟ پس اللہ ہی (حقیقی اور عملی) فیصلہ فرمائے گا تمہارے درمیان قیامت کے دن اور اللہ (سبحانہ وتعالی) ہرگز کرے گا کافروں کے لئے اہل ایمان کے مقابلے میں کوئی راہ  
۱۴۲۔۔ بے شک منافق لوگ دھوکہ دیتے ہیں اللہ کو حالانکہ دھوکہ اس کی طرف سے خود ان کو لگ رہا ہے  اور (ان کی اس منافقت کی بناء پر ان کا حال یہ ہے کہ) جب یہ لوگ نماز کے لیے کھڑے ہوتے ہیں تو کسمساتے ہوے کھڑے ہوتے ہیں محض لوگوں کو دکھلانے کے لئے اور یہ لوگ اللہ کو یاد نہیں کرتے مگر بہت تھوڑا
۱۴۳۔۔ (محض دکھلاوے کے لئے ) ڈانوا ڈول ہیں یہ لوگ (کفرو اسلام کے ) اس بیچ نہ ادھر کے رہے نہ ادھر کے اور جسے اللہ گمراہی میں ڈال دے (اس کی اپنی بدنیتی کی بناء پر) تو تم اس کے لیے ہرگز کوئی راہ نہ پا سکو گے 
۱۴۴۔۔  اے ایمان والوں (خبردار!) کہیں تم بھی (منافقوں کی طرح) کافروں کو اپنا دوست نہ بنا لینا ایمان والوں کو چھوڑ کر، کیا تم لوگ یہ چاہتے ہو کہ (اس طرح کر کے ) تم لوگ اپنے اوپر اللہ کے لئے کھلی حجت قائم کر لو؟
۱۴۵۔۔ بے شک منافق لوگ جہنم کے سب سے نچلے طبقے میں ہوں گے اور تم ہرگز نہ پا سکو گے ان کے لیے کوئی یارو (مددگار) 
۱۴۶۔۔ بجز ان کے جنہوں نے توبہ قبول کر لی (اپنے کفر و نفاق سے ) اور انہوں نے اصلاح کر لی (اپنے عمل و کردار کی) اور مضبوطی سے پکڑ لیا اللہ (کے دین) کو اور انہوں نے خالص کر لیا اپنے دین (و حکم برداری) کو اللہ کے لیے تو ایسے لوگ ساتھ ہوں گے ایمانداروں کے (نعیم جنت میں ) اور عنقریب ہی اللہ نوازے دے گا ایمان والوں کو اجر عظیم سے 
۱۴۷۔۔ اللہ کیا کرے گا تم کو عذاب دے کر (اے لوگو!) اگر تم شکر گزاری سے کام لو، اور (صدق دل سے ) ایمان لے آؤ اور اللہ بڑا ہی قدردان، سب کچھ جاننے والا ہے ،
۱۴۸۔۔ اللہ پسند نہیں کرتا بری بات کو ظاہر کرنا، مگر جس پر ظلم کیا گیا ہو (کہ اس کا معاملہ اس سے مستثنیٰ ہے )  اور اللہ (ہر کسی کی) سنتا سب کچھ جانتا ہے ،
۱۴۹۔۔  اگر تم لوگ ظاہر کر کے کرو کوئی نیکی، یا چھپاؤ تم اس کو، یا درگزر سے کام لو تم کسی برائی سے ، تو (یہ سب درست اور قابل قدر ہے کہ) بے شک اللہ بڑا ہی درگزر کرنے والا، پوری قدرت والا ہے ، 
۱۵۰۔۔  بے شک جو لوگ کفر کرتے ہیں اللہ، اور اس کے رسولوں کے ساتھ، اور وہ چاہتے ہیں کہ (ایمان کے بارے میں ) تفریق کریں ، اللہ اور اس کے رسولوں کے درمیان، اور وہ کہتے ہیں ہم کسی کو مانیں گے ، اور کسی کو نہیں مانیں گے ، اور (اس طرح) وہ چاہتے ہیں کہ (کفر و اسلام کے ) بیچ ایک راستہ اپنا لیں ،
۱۵۱۔۔ ایسے لوگ (اپنے ایمان کے سب دعووں کے باوجود) پکے کافر ہیں ، اور ہم نے تیار کر رکھا ہے ایسے کافروں کے لئے ایک بڑا ہی رسوا کن عذاب، 
۱۵۲۔۔  اور (اس کے برعکس) جو لوگ ایمان لائے اللہ پر، اور اس کے سب رسولوں پر اور انہوں ں ے (ایمان کے سلسلہ میں ) ان میں سے کسی کی بھی کوئی تفریق نہیں کی تو ایسوں کو عنقریب ہی اللہ عطا فرمائے گا ان کے اجر، اور اللہ بڑی ہی بخشنے والا، نہایت ہی مہربان ہے ، 
۱۵۳۔۔  مطالبہ کرتے ہیں آپ سے اہل کتاب (اے پیغمبر!) کہ آپ اتار دیں ان پر ایک کتاب آسمان سے (ان کے سامنے ) سو (یہ کوئی نئی اور انوکھی بات نہیں کہ) یہ لوگ تو اس سے پہلے موسیٰ سے اس سے بھی بڑا مطالبہ کر چکے ہیں ، کہ انہوں نے ان سے کہا کہ ہمیں خود اللہ کو دکھلا دو کھلم کھلا، تو اس پر آ پکڑا ان کو بجلی کی کڑک نے ، ان کے ظلم (اور اس بے جا بات) کی بناء پر، پھر (اس سے بڑھ کر یہ کہ) انہوں نے اس (مصنوعی) بچھڑے کو بھی اپنا معبود بنا لیا، اس کے بعد کہ آ چکی تھیں ان کے پاس کھلی (اور روشن) نشانیاں ، پھر اس پر بھی ہم نے ان سے درگزر ہی کیا، اور ہم نے عطا کیا موسیٰ کو (باطل کے مقابلے میں ) کھلا غلبہ، 
۱۵۴۔۔ اور ہم نے اٹھایا ان لوگوں پر کوہ طور کو، ان کے پختہ عہد کی بنا پر (احکام تورات پر عمل کرنے کے لیے ) اور ہم نے ان سے کہا کہ تم داخل ہونا (شہر پناہ کے ) دروازے میں (عاجزانہ اور) سر جھکائے ہوئے ، اور ہم نے ان سے یہ بھی کہا کہ تم لوگ زیادتی نہ کرنا ہفتے کے (احکام کے ) بارے میں ، اور ہم نے ان سے بڑا مضبوط (اور پختہ) عہد لیا
۱۵۵۔۔ پھر بوجہ توڑ دینے کی ان لوگوں کے اپنے اس پختہ عہد کو، اور بوجہ کفر کرنے کے ان کے اللہ کی آیتوں کے ساتھ، اور بوجہ قتل کرنے کے ان کے اپنے نبیوں کو بغیر کسی حق کے ، اور بوجہ ان کی اس (بے ہدہ) بات کے ، کہ ہمارے دل پردوں میں ہیں ، (نہیں یہ بات نہیں ) بلکہ ان پر پھٹکار کر دی اللہ نے ان کے کفر کے باعث، پس یہ لوگ ایمان نہیں لائیں گے مگر بہت تھوڑا، 
۱۵۶۔۔  نیز (ان پر یہ سزائے لعنت اور عذاب مسلط ہوا) بوجہ ان کے کفر کے ، اور بوجہ اس کے کہ انہوں نے مریم (صدیقہ) پر بہت بڑا بہتان باندھا،
۱۵۷۔۔ اور بوجہ ان کے اس کہنے کے کہ ہم نے قتل کیا مسیح کو یعنی عیسیٰ بیٹے مریم کو، جو کہ اللہ کا رسول ہے ،  حالانکہ حقیقت میں یہ نہ تو اسے قتل کر سکے ، اور نہ ہی سولی دے سکے ، بلکہ خود ان کو اشتباہ میں ڈال دیا گیا، اور بلاشبہ جن لوگوں نے انکے بارے میں اختلاف کیا وہ قطعی طور پر شک میں ہیں ، ان کے پاس اس سے متعلق کوئی علم نہیں ، سوائے ظن (و گمان) کی پیروی کے ، اور انہوں نے یقیناً قتل نہیں کیا ان کو،
۱۵۸۔۔  بلکہ ان کو اٹھا لیا اللہ نے اپنی طرف (زندہ و سلامت) اور اللہ بڑا ہی زبردست، نہایت ہی حکمت والا ہے ، 
۱۵۹۔۔  اور اہل کتاب میں سے کوئی بھی ایسا نہ ہو گا جو ایمان نہ لائے اس پر اس کی موت سے پہلے ،  اور قیامت کے دن وہ (حضرت عیسیٰ) ان لوگوں کے خلاف گواہ ہوں گے (ان کی کفریات پر)
۱۶۰۔۔  پس بوجہ ان لوگوں کے سنگین ظلم کے جو یہودی بن گئے حرام کر دیں ہم نے ان پر (بہت سی) وہ پاکیزہ چیزیں جو (اس سے قبل) ان کیلئے حلال تھیں ، اور بوجہ ان کے بہت روکنے کے اللہ کی راہ سے ،
۱۶۱۔۔  اور بوجہ ان کے سود لینے کے ، حالانکہ انکو سختی کے ساتھ اس سے منع کیا گیا تھا، اور بوجہ ان کے لوگوں کے مال ہڑپ کرنے کے باطل (اور ناجائز طریقوں ) سے ، اور ہم نے تیار کر رکھا ہے ان میں سے کافروں کے لئے ایک بڑا ہی دردناک عذاب، 
۱۶۲۔۔  مگر ان میں کے جو لوگ پختہ ہیں اپنے علم میں ، اور جو ایمان والے ہیں ، وہ (صدق دل سے ) ایمان رکھتے ہیں اس وحی پر جو اتاری گئی آپ کی طرف (اے پیغمبر!) اور اس پر بھی جو کہ اتاری گئی آپ سے پہلے ، اور خاص کر جو پابندی کرنے والے ہیں نماز کی، اور جو زکوٰۃ دینے والے ہیں ، اور جو (سچا) ایمان رکھتے ہیں اللہ پر، اور قیامت کے دن پر، تو ایسے لوگوں کو ہم عنقریب ہی نوازیں گے ایک بہت بڑے اجر سے ،
۱۶۳۔۔  بے شک ہم نے وحی بھیجی آپ کی طرف (اے پیغمبر!) جس طرح کہ ہم (اس سے پہلے ) وحی بھیج چکے ہیں نوح، اور ان کے بعد (آنے والے دوسرے ) نبیوں کی طرف، اور (اسی طرح) ہم نے وحی بھیجی ابراہیم، اسماعیل، اسحاق، یعقوب اور ان کی اولاد (نبیوں ) کی طرف، اور عیسیٰ ایوب، یونس، ہارون، اور سلیمٰن کی طرف بھی (ہم نے وحی بھیجی) اور ہم ہی نے داؤد کو زبور عطا کی، 
۱۶۴۔۔  اور ان رسولوں کو بھی (ہم نے وحی سے نوازا) جن کا ذکر ہم آپ سے اس سے پہلے کر چکے ہیں ، اور ان رسولوں کو بھی جن کا ذکر ہم نے آپ سے نہیں کیا، اور موسیٰ کو نوازا اللہ نے اپنے بلا واسطہ کلام سے ، 
۱۶۵۔۔  ان سب رسولوں کو خوشخبری دینے والے اور ڈر سنانے والے بنا کر بھیجا، تاکہ نہ رہے لوگوں کے لئے کوئی (عذر) حجت اللہ کے حضور ان رسولوں کے (آنے کے ) بعد،  اور اللہ بڑا ہی زبردست، نہایت ہی حکمت والا ہے ،
۱۶۶۔۔  لیکن (اگر یہ لوگ پھر بھی نہیں مانتے تو نہ مانیں ) اللہ بہر حال گواہی دیتا ہے ، اس کے ذریعے کہ اس نے جو کچھ اتارا آپ کی طرف اس کو اتارا ہے اپنے علم کے ساتھ، اور فرشتے بھی گواہی دیتے ہیں ، اور کافی ہے اللہ گواہی دینے کو،
۱۶۷۔۔  بے شک جن لوگوں نے کفر کیا، اور (مزید یہ کہ) انہوں نے روکا اللہ کی راہ سے ، وہ یقیناً (راہ حق و صواب سے ) بھٹک کر جا پڑے دور کی گمراہی میں ،
۱۶۸۔۔  بے شک جن لوگوں نے کفر کیا، اور انہوں نے ظلم کا ارتکاب کیا، اللہ نہ ان کی بخشش فرمائے گا، اور نہ ہی ان کو نوازے گا (حق و ہدایت کی) سیدھی راہ سے ،
۱۶۹۔۔  بجز اس دوزخ کی راہ کے جس میں ان کو رہنا ہو گا ہمیشہ ہمیشہ کیلئے ، اور یہ اللہ کے لئے کوئی مشکل نہیں ،
۱۷۰۔۔  اے لوگو! بے شک تشریف لا چکے تمہارے پاس ہمارے (عظیم الشان) رسول (دین) حق کے ساتھ، تمہارے رب کی جانب سے ، پس تم لوگ ایمان لے آؤ خود اپنے بھلے (اور بہتری) کیلئے ، اور اگر تم اڑے ہی رہے اپنے کفر (باطل) پر، تو بلاشبہ (اس میں اللہ کا کوئی نقصان نہیں کہ) اللہ ہی کا ہے وہ سب کچھ جو کہ آسمانوں اور زمین میں ہے ، اور اللہ بڑا ہی علم والا، نہایت ہی حکمت والا ہے ، 
۱۷۱۔۔  اے کتاب والو، تم غلو مت کرو اپنے دین میں ، اور اللہ کے بارے میں حق کے سوا کچھ مت کہو،  سوائے اس کے نہیں کہ مسیح عیسیٰ بیٹے مریم اللہ کے رسول اور اس کا ایک فرمان ہیں جسے پہنچایا اس نے مریم تک اور اس کی طرف سے (آنے والی) ایک روح، پس تم لوگ (سچے دل سے ) ایمان لے آؤ اللہ پر، اور اس کے سب رسولوں پر، اور مت کہو کہ (خدا) تین ہیں ، باز آ جاؤ تم لوگ (اس قول باطل سے ) خود اپنے ہی بھلے کے لیے سوائے اس کے نہیں کہ اللہ ہی معبود ہے ایک ہی معبود، وہ پاک ہے اس سے کہ اس کی کوئی اولاد ہو، اسی کا ہے وہ سب کچھ جو کہ آسمانوں میں ہے اور وہ سب کچھ بھی جو کہ زمین میں ہے ، اور کافی ہے اللہ کارسازی کرنے کو،
۱۷۲۔۔  ہرگز عار نہیں ہو سکتی مسیح کو اس بات سے کہ وہ اللہ کا بندہ ہو، اور نہ ہی مقرب فرشتوں کو، اور (ایسا ان سے کسی طرح ممکن ہو سکتا ہے جب کہ قانون اور ضابطہ یہ ہے کہ) جس نے بھی عار کی اللہ کی عبادت (و بندگی) سے ، اور وہ مبتلا ہوا اپنی بڑائی کے گھمنڈ میں ، تو اللہ ضرور ان سب کو اپنے پاس لائے گا اکٹھا کر کے ،
۱۷۳۔۔  پھر جنہوں نے (صدق دل سے ) ایمان لایا ہو گا، اور انہوں نے کام بھی نیک کئے ہوں گے ، تو وہ ان کو نوازے گا ان کے بھرپور اجر سے ، اور ان کو اور بھی دے گا اپنے فضل (مہربانی) سے ،  اور جنہوں نے عار کی ہو گی (اس کی عبادت و بندگی سے ) اور وہ مبتلا رہے ہوں گے اپنی بڑائی کے گھمنڈ میں ، تو انکو وہ مبتلا کرے گا ایک بڑے ہی (ہولناک اور) دردناک عذاب میں ، اور وہ نہیں پا سکیں گے اپنے لئے اللہ کے سوا کوئی یار اور نہ کوئی مددگار، 
۱۷۴۔۔  اے لوگو، بے شک پہنچ چکی تمہارے پاس ایک عظیم الشان حجت تمہارے رب کی جانب سے ، اور اتار دی ہم نے تمہاری طرف کھول کر بیان کر دینے والی ایک عظیم الشان روشنی، 
۱۷۵۔۔  پس (اس کے بعد) جو لوگ ایمان لے آئے اللہ پر، اور انہوں نے مضبوط پکڑ لیا اس (کی رسی) کو، تو وہ عنقریب ہی انہیں داخل فرمائے گا اپنی عظیم الشان رحمت، اور فضل میں ، اور وہ انہیں ڈال دے گا اپنے تک پہنچنے والی سیدھی راہ پر۔
۱۷۶۔۔  فتویٰ پوچھتے ہیں یہ لوگ آپ سے (اے پیغمبر!) کلالہ کے بارے میں ، تو آپ (انہیں ) بتا دیں کہ کلالہ کے بارے میں اللہ تمہیں یہ حکم دیتا ہے کہ اگر کوئی ایسا شخص مر جائے جس کی کوئی اولاد نہ ہو، اور اس کی کوئی بہن ہو تو اسے کل ترکے کا آدھا ملے گا اور وہ بھائی اپنی اس بہن کے کل ترکے کا وارث ہو گا، اگر اس بہن کی کوئی اولاد نہ ہو، پھر اگر وہ بہنیں دو ہو (یا اس سے زیادہ) تو وہ اس کے ترکے میں سے دو تہائی کی حق دار ہوں گی، اور اگر وہ (وارث) کئی بہن بھائی ہوں ، مرد بھی اور عورتیں بھی، تو پھر مرد کو دو عورتوں کے برابر حصہ ملے گا، اللہ کھول کر بیان فرماتا ہے تمہارے لئے (اپنے احکام، تاکہ) کہیں تم لوگ بھٹک نہ جاؤ، اور اللہ کو ہر چیز کا پورا پورا علم ہے ، 

تفسیر
 
۱۔۔  سو اس کی ربوبیت کا تقاضا یہ ہے کہ تم لوگ اس اور صرف اسی سے ڈرو۔ اور ہمیشہ اس بات کی فکر و کوشش میں رہا کرو کہ اس کی نافرمانی نہ ہونے پائے۔ اور وہ تم سے ناراض نہ ہو جائے کہ اس کے تقوی اور اس کی رضا ہی میں تم لوگوں کا بھلا ہے دنیا کی اس عارضی زندگی میں بھی اور آخرت کے اس حقیقی اور ابدی جہان میں بھی، کہ جو اس دنیا کے بعد آنے والا ہے وباللہ التوفیق لما یحب و یرید۔ 
      ۲۔ سو ساری دنیا کے لوگ دراصل ایک ہی برادری اور ایک ہی کنبہ و خاندان ہیں، سب کا باپ بھی ایک اور ماں بھی ایک اس لئے سب کے اندر ایک دوسرے کے لئے محبت اور ہمدردی و خیر خواہی کے جذبات ہی موجود و موجزن ہونے چاہئیں۔ رب بھی تم سب لوگوں کا ایک ہی ہے۔ اور اَبْ یعنی باپ بھی سب کا ایک ہی ہے، پس تم سب ایک ہی بن کر رہو، اللہ کی رسی کو مضبوطی سے پکڑو۔ اپنے رب کے آگے جھک جاؤ اور آپس میں ایک دوسرے کا بھلا کرو۔ سبحان اللہ! کیسی عظیم الشان پاکیزہ اور جامع تعلیم ہے، جو اس دین حنیف نے دنیا کو دی ہے، جس میں سب ہی، کا بھلا اور فائدہ ہے، دنیا میں بھی اور آخرت میں بھی، والحمد للہ
      ۳۔ چنانچہ تم لوگ آپس میں ایک دوسرے سے کہتے ہو کہ اللہ کے لئے میرا فلاں کام کر دو۔ یا اللہ کے نام پر مجھے فلاں چیز دے دو۔ یا یہ کہ اللہ کے لئے تم میرا حق نہیں مارو۔ اور مجھ سے زیادتی نہیں کرو۔ وغیرہ وغیرہ، تو اس خالق و مالک کے نام پاک کی برکت سے اور اس کے نتیجے میں تم لوگوں کے اس طرح کے باہمی کام ہو جاتے ہیں، پس اس کا تقاضا ہے کہ تم سب اسی سے ڈرو۔ اور اس کی نافرمانی سے ہمیشہ بچتے رہا کرو۔ کہ یہ اس کا تم لوگوں پر حق بھی ہے اور اسی میں تمہارا بھلا بھی ہے۔ دنیا و آخرت دونوں میں۔ پس تم یاد رکھو کہ اللہ تم لوگوں پر نگاہ رکھے ہوئے ہے۔ اس لئے ہمیشہ اس کی فکر کرو کہ اس کے ساتھ تمہارا معاملہ صحیح ہے، کہ اسی کے حضور حاضر ہو کر تم نے اپنے کئے کرائے کی جوابدہی کرنی ہے، وباللہ التوفیق لما یحب و یرید
۲۔۔  سو معاشرتی حقوق و احکام کے ذکر و بیان کے سلسلے میں سب سے پہلے ضعیفوں اور کمزوروں کے حقوق کو بیان فرمایا گیا اور ضعیفوں اور کمزوروں کے حقوق کے بیان کے ضمن میں بھی سب سے پہلے یتیموں کے حقوق کو بیان فرمایا گیا۔ سو ارشاد فرمایا گیا کہ تم لوگ یتیموں کو ان کے مال دے دیا کرو۔ اور مت بدلو ناپاک کو پاک کے ساتھ، اور مت کھاؤ تم ان کے مالوں کو اپنے مالوں سے ملا کر بلاشبہ یہ بڑا گناہ ہے۔ پس اس سے تم لوگوں کو ہمیشہ اور ہر حال میں بچنے کی فکر و کوشش کرنی چاہئے۔ وباللہ التوفیق لما یحب و یرید، وعلیٰ ما یحب و یرید،
۳۔۔ صحیح بخاری وغیرہ میں ام المومنین حضرت عائشہ صدیقہ رضی اللہ عنہا سے مروی ہے کہ عربوں کے یہاں یہ رواج تھا کہ جس کسی کی کفالت میں کوئی یتیم لڑکی ہوتی تو وہ اس کے ساتھ یہ ظلم روا رکھتا کہ اگر وہ حسن و جمال والی ہوتی تو وہ اس سے خود نکاح کر کے اس کے مال و دولت پر بھی قبضہ کر لیتا۔ اور اس کو اس کا حق مہر بھی نہ دیتا۔ اور اگر وہ اس کو پسند نہ ہوتی تو وہ اس سے خود بھی نکاح نہ کرتا اور کسی دوسرے سے بھی اس کو نکاح کرنے کی اجازت نہ دیتا، تاکہ اس کا مال اور جائیداد اس کے ہاتھ سے نہ نکل جائے، جس کے نتیجے میں وہ یتیم لڑکی مسلسل عذاب میں پڑی رہتی، تو اس ارشاد ربانی سے ان لوگوں کو اس ظلم و زیادتی سے روکا اور منع کیا گیا (بخاری کتاب التفسیر، سورۃ النساء کتاب النکاح، اور ابوداؤد کتاب النکاح وغیرہ) سو اس ارشاد ربانی سے ان لوگوں کو یہ ہدایت فرمائی گئی کہ اگر تم لوگوں کو اس بات کا اندیشہ ہو کہ تم یتیم لڑکیوں کے ساتھ عدل و انصاف نہیں کر سکو گے۔ تو تم ان کے بجائے اپنی پسند کی دوسری عورتوں سے نکاح کر لو۔ دو دو تین تین اور چار چار تاکہ اس طرح یہ یتیم لڑکیاں بھی ظلم و زیادتی سے بچ سکیں۔ اور خود تم لوگ بھی ظلم و زیادتی اور حق تلفی کے ارتکاب سے محفوظ رہ سکو۔ اور جب تم لوگوں کے لئے دوسری عورتوں سے نکاح کی آزادی اور چھوٹ موجود ہے تو پھر تم کو اس کی کیا ضرورت ہے کہ تم خواہ مخواہ یتیم لڑکیوں کے ساتھ اس ظلم و زیادتی کا ارتکاب کرو، اور انکو عذاب میں ڈالو،
۴۔۔ سو اس ارشاد ربانی سے ایک تو یہ اہم اور بنیادی ہدایت فرمائی گئی کہ اگر تم لوگ دیکھو کہ تم ایک سے زیادہ عورتوں کے ساتھ عدل و انصاف سے کام نہیں لے سکو گے، تو پھر تم ایک ہی بیوی پر اکتفاء کرو۔ یا اپنی ان باندیوں پر جو تمہاری ملک یمین میں ہوں۔ کہ یہ بے انصافی سے بچنے کے لئے زیادہ بہتر طریقہ ہے اور دوسری اہم ہدایت اس ضمن میں یہ ارشاد فرمائی گئی کہ تم لوگ ان عورتوں کے مہر ان کو خوش دلی سے دے دیا کرو کہ یہ ان کا حق ہے اور حق والے کو اس کا حق دینا تقاضائے عدل و انصاف ہے، اور تیسری ہدایت اس بارے میں یہ ارشاد فرمائی گئی کہ اگر وہ اپنے مہر میں سے کچھ یا سب چھوڑ دیں تو وہ تمہارے لئے جائز اور حلال و پاکیزہ ہے۔ پس تم اس کو خوشی بخوشی کھاؤ برتو یعنی لوگوں پر اس میں کوئی حرج نہیں، کہ ان کو اپنا حق کلی یا جزئی طور پر چھوڑنے کا بہرحال حق ہے۔
۵۔۔ سو اس سے مال کے بارے میں اسلام کا وہ عادلانہ اور حکیمانہ نقطہ نظر سامنے آتا ہے جو عقل سلیم اور فطرت مستقیم دونوں ہی کے تقاضوں کے عین مطابق ہے، کہ نہ تو اس کو ایسا مقصود بناؤ کہ اس کی پوجا پاٹ تک میں لگ جاؤ، اور اس کے حصول کے لئے جائز و ناجائز کی حدود تک کو مٹا ڈالو۔ جس طرح کہ مادہ پرست دنیا کرتی ہے۔ اور نہ ہی تم اس کو ایسے احمقوں کے ہاتھ میں دے دو جو اس کو یونہی ضائع کر دیں۔ کہ یہ بہرحال تمہاری ضرورتوں کی تکمیل اور تمہاری گزران و بقاء کا ذریعہ و وسیلہ ہے، اسی لئے صحیح حدیث میں وارد ہے کہ حضرت نبی معصوم علیہ الصلوٰۃ والسلام نے تین چیزوں سے منع فرمایا ہے یعنی قیل و قال، کثرت سوال، اور اضاعت مال، یعنی مال کے ضائع کرنے سے۔ والعیاذ باللہ العظیم، اسی لئے یہاں اپنے مالوں کو کم عقلوں کے حوالے کرنے سے صاف اور صریح طور پر منع فرمایا گیا ہے کہ اس طرح اور ان کے ہاتھوں میں لگ کر وہ مال ضائع ہو جائیں گے جو تمہارے حفظ وبقاء کا ذریعہ ہیں۔
۷۔۔ سو اس آیت کریمہ میں ایک تو یہ اہم اور بنیادی تعلیم دی گئی ہے کہ مردوں کی طرح عورتوں کا بھی میراث میں حق ہے اور یہ تعلیم و ہدایت اس وقت فرمائی گئی جبکہ زمانہ جاہلیت کے لوگوں کا کہنا اور ماننا یہ تھا کہ عورتوں اور بچوں کا میراث میں کوئی حصہ اور حق نہیں۔ کیونکہ میراث میں حصہ اسی کو مل سکتا ہے، جو دشمن کے مقابلہ میں تلوار چلائے۔ خاندان کی حفاظت کرے۔ اور غنیمت کما کر لائے۔ سو تاریکی کے اس مہیب دور میں دین حنیف نے اس سب کے علی الرغم ارشاد فرمایا کہ میراث میں بچوں کا بھی حق اور حصہ ہے اور صنف نازک یعنی عورت کا بھی اور میراث میں استحقاق کی بنیاد رشتہ داری اور قرابت قریبہ کو قرار دیا گیا ہے نہ کہ ان جاہلی امور میں سے کسی کو جو کہ ان لوگوں کے یہاں طے اور مقرر تھے نیز یہ کہ میراث میت کے سب ترکے میں جاری ہو گی خواہ وہ تھوڑا ہو یا زیادہ نیز یہ کہ یہ یونہی کوئی صوابدیدی امر نہیں، بلکہ جو لوگوں کی رائے اور صوابدید پر مبنی و موقوف ہو، بلکہ یہ اللہ تعالیٰ کی طرف سے مقرر حصہ ہے، جس کو دینا اور ادا کرنا ضروری اور لازمی ہے۔
۸۔۔ سو یہ بھی دین حنیف کی رحمتوں بھری تعلیمات کی رحمت و عنایت کا ایک نمونہ و مظہر ہے کہ جب تقسیم میراث کے موقع پر ایسے رشتہ دار اور یتیم و مسکین حاضر ہو جائیں جن کا میراث میں کوئی حصہ مقرر نہ ہو تو ان کی بھی آس نہیں توڑا کرو، بلکہ حصہ مقرر نہ ہونے کے باوجود ان کو بھی اس میں سے کچھ نہ کچھ دے دیا کرو۔ اور مزید یہ کہ ان کی دلجوئی کے لئے ان سے بات بھی بھلائی اور اچھائی ہی کی کیا کرو۔
۹۔۔ سو یہ بے سہارا یتیموں کے حق میں جذبات ہمدردی و شفقت کو ابھارنے کے لئے ایک نہایت ہی مفید و موثر انداز و اسلوب ہے کہ جن لوگوں کی تولیت و کفالت میں یتیم اور بے سہارا بچے ہوں وہ ذرہ اس بارے بھی سوچیں اور غور کریں کہ اگر خدانخواستہ ان لوگوں کے خود اپنے بچے بھی اسی طرح یتیم اور کمزور و بے سہارا رہ جائیں تو ان کو ان کے بارے میں کیا کچھ فکر و پریشانی ہو سکتی ہے، سو اسی سے ان کو دوسروں کے ان کمزور اور بے سہارا بچوں کے بارے میں بھی سوچنا چاہیے۔ اور ان کے ساتھ ہمدردی اور شفقت کا معاملہ کرنا چاہیے۔
۱۰۔۔ سو جو لوگ آج یتیموں کا مال بڑے مزے لے لے کر کھا رہے ہیں۔ ان کو معلوم ہونا چاہیے کہ ان کا انجام بڑا ہی ہولناک ہو گا اور آج جس سامان عیش و لذت پر یہ لوگ خوش اور مست ہو رہے ہیں یہ ان کے لئے سامان لذت نہیں، بلکہ دراصل یہ ان کے لئے دوزخ کی آگ ہے جس کو یہ لوگ خود اپنے ہاتھوں سے اپنے پیٹوں میں بھر رہے ہیں۔ دنیا کے اس دارالامتحان میں آج چونکہ حقائق پر پردہ پڑا ہوا ہے اس لئے آج یہ چیز ان کو نظر نہیں آ رہی۔ لیکن کل قیامت کے اس عالم غیب میں جو کہ دراصل کشف حقائق اور ظہور نتائج کا جہاں ہو گا، وہاں پر یہ سب کچھ اپنی اصل اور حقیقی شکل میں ان کے سامنے آ جائے گا۔ اور یہ سب کچھ یہ لوگ وہاں پر اپنی آنکھوں سے دیکھ لیں گے تب ان کو پتہ چلے گا، صحیح حدیث میں وارد ہے کہ قیامت کے روز کچھ لوگ اس حال میں آئیں گے کہ ان کے مونہوں، ان کی آنکھوں، ان کے کانوں، اور ان کے جسم کے ہر سوراخ سے آگ اور دھواں نکل رہا ہو گا سو ارشاد فرمایا گیا کہ یہ وہی لوگ ہونگے جو دنیا میں یتیموں کا مال کھا لیا کرتے تھے، پھر اس کی تصدیق میں آپ صلی اللہ علیہ و سلم نے یہی آیت کریمہ تلاوت فرمائی۔ والعیاذُ باللہ العظیم، بکل حالٍ من الاحوال
۱۱۔۔ سو اس صورت میں اس کی ماں کو ایک تہائی حصہ ملے گا۔ اور باقی دو تہائی ترکہ باپ کے لئے ہو گا۔ یعنی لِلذَّکَرِ مِثْلُ حَظِّ الْاُنْثَیَیْنَ کے عام ضابطہ اور اصول کے مطابق۔ سو ایسی صورت میں ماں بیٹی کی طرح قرار پائی گی۔ (محاسن التاویل، وغیرہ) 
      ۲۔ یہاں پر وصیت کو ذکر و بیان کے اعتبار سے قرض پر مقدم رکھا گیا ہے تاکہ لوگ اس کے بارے میں لاپرواہی نہ برتیں۔ کیونکہ اس کے لئے کوئی مطالبہ کرنے والا نہیں ہوتا، اس لئے اس کا ذکر پہلے فرمایا گیا ہے ورنہ تنقید و عمل کے اعتبار سے قرض کی ادائیگی اور اس کا اہتمام وصیت پر مقدم ہے۔ اور علامہ ابن کثیر رحمۃ اللہ علیہ نے اس پر سلف و خلف کا اجماع نقل کیا ہے، کہ قرض کی ادائیگی تنفیذ وصیت پر مقدم ہے اور امام احمد و ترمذی اور ابن ماجہ نے حضرت علی بن ابو طالب سے روایت کیا ہے کہ آنحضرت صلی اللہ علیہ و سلم نے فیصلہ فرمایا کہ قرض کی ادائیگی تنفیذ وصیت سے پہلے اور اس پر مقدم ہے (ترمذی کتاب الفرائض اور ابن ماجہ کتاب الصدقات، باب اداء الدین عن المیت) 
      ۳۔ اس لئے وہ جو بھی کرتا ہے اور جو بھی حکم و ارشاد فرماتا ہے، وہ سب کامل علم اور حکمت ہی پر مبنی ہوتا ہے۔ اور اس میں سراسر اس کے بندوں ہی کا نفع اور بھلا ہوتا ہے اور وہ چونکہ اپنے بندوں پر نہایت ہی مہربان بھی ہے اس لئے وہ ان کو علم و حکمت پر مبنی نہایت ہی رحمتوں اور خیر و برکت بھرے احکام و ارشادات سے نوازتا ہے جن میں ان کے لئے دنیا و آخرت کا بھلا ہوتا ہے۔ اسی لئے اس نے تمہارے آباء و ابناء یعنی اصول و فروع کے میراث میں حصے تمہاری صوابدید پر نہیں چھوڑے بلکہ خود ہی مقرر فرما دئیے۔ کیونکہ اگر اس معاملہ کو تم لوگوں پر چھوڑ دیا جاتا تو تم اپنی اہوا و میول کے مطابق کسی کو آگے کر دیتے اور کسی کو پیچھے حالانکہ تم لوگ نہیں جانتے کہ ان میں سے کون تمہارے لئے نفع رسانی کے اعتبار سے تمہارے زیادہ قریب ہے۔ اس لئے اس نے سب کے حصے خود ہی مقرر فرما دیئے۔ سبحانہ و تعالیٰ۔ پس تم لوگوں کو انہی کی پابندی کرنی چاہیے اور ہر ایک کو اس مقرر کردہ حصہ رضا و خوشی دے دینا چاہیے، کہ اسی میں سب کا بھلا اور فائدہ ہے وباللہ التوفیق
۱۲۔۔ سو رشتہ زوجیت کے اعتبار سے ملنے والی میراث کی کل چار صورتیں ہو گئیں اول یہ کہ مرنے والی بیوی کی کوئی اولاد نہ ہو تو اس صورت میں خاوند کو اس کے کل ترکے کا آدھا حصہ ملے گا۔ اور اگر اس کی کوئی اولاد بھی ہو تو اس صورت میں اس کے خاوند کو اس کی میراث کا چوتھا حصہ ملے گا۔ اور اس کے برعکس جب کسی عورت کا خاوند مر جائے، اور اس کی کوئی اولاد نہ ہو تو اس کی بیوی کو اس کے ترکے کا چوتھا حصہ ملے گا۔ اور اگر اس کی کوئی اولاد بھی ہو تو اس صورت میں اس کی بیوی کو اس کے ترکے کا آٹھواں حصہ ملے گا۔ اور یہ سب بھی ادائیگیِ قرض اور تنفیذ وصیت کے بعد ہو گا۔ 
      ۲۔۔ کلالہ اس شخص کو کہا جاتا ہے جس کی وراثت کے لئے نہ اس کے اصول میں سے کوئی موجود ہو اور نہ ہی اس کے فروع میں سے۔ اس لئے اس کی تعریف میں کہا جاتا ہے مَنْ لَا وَلَدَ لَہ، وَلُاَ وَالِدَ۔ اور اس کا ذکر اس سورۂ کریمہ میں دو جگہ فرمایا گیا ہے کہ یہاں پر اس کے بہن اور بھائی سے مراد اس کے اخیافی بہن بھائی ہیں اسی لئے ایک شاذ قرأت میں اس موقع پر مِنْ اُمٍّ کی تصریح بھی آئی ہے اور قرأت شاذہ کے بارے میں حضرات اہل علم کا کہنا ہے کہ وہ خبر واحد کے حکم میں ہوتی ہے جبکہ دوسری آیت کریمہ میں جو کہ اس سورۂ کریمہ کے آخر میں آتی ہے وہاں پر اس کے بھائیوں سے مراد اس کے عَیْنِیْ عَلاَّتِیْ بہن بھائی ہیں (قرطبی، محاسن وغیرہ) اسطرح اس کی تینوں صورتوں کا بیان ہو گیا سو وہ تمہارے سب اعمال و اقوال اور تمہاری جملہ نیتوں اور ارادوں کو جانتا اور ایک برابر اور پوری طرح جانتا ہے، پس تم لوگوں کو ہمیشہ اسی کی فکر و کوشش ہونی چاہیے کہ اس کے ساتھ تمہارے ظاہر و باطن اور تمہاری نیتوں اور ارادوں کا معاملہ صحیح رہے۔ اور وہ اگر فوراً پکڑتا نہیں تو اس سے کبھی دھوکے میں نہیں پڑنا۔ کہ وہ حلیم بھی ہے۔ اور وہ اپنے حلم و کرم بے پایاں کی بناء پر بندے کو فوراً نہیں پکڑتا، بلکہ اس کو آخری حد تک مہلت دیتا ہے تاکہ جس نے سنبھلنا ہو سنبھل جائے ورنہ وہ اپنے آخری انجام کو پہنچ کر رہے اور اس طور پر کہ اس کے بعد کسی کے لئے کسی عذر و معذرت کی کوئی گنجائش باقی نہ رہے۔ والعیاذ باللہ بکل حاٍل من الاحوال،
۱۳۔۔ سو یہ ایسی عظیم الشان اور بے مثل حدیں ہیں جن کو حضرت حق جَلَّ مَجْدُہ نے اپنے کمال علم و حکمت کے ساتھ مقرر فرمایا ہے جن سے ہر صاحب حق کے حق کو پوری طرح محدود و منضبط فرما دیا گیا ہے، پس اللہ پاک کی مقرر کردہ ان حدود کی رعایت و پابندی میں ہر صاحب حق کی رعایت اور اس کے حقوق کی حفاظت ہے۔ اور اسی میں سب کا بھلا ہے دنیا کی اس عارضی اور فانی زندگی میں بھی اور آخرت کی اس حقیقی اور اَبَدی زندگی میں بھی جو کہ اس دنیا کے بعد آنے والی ہے، جبکہ ان حدود کو توڑنے، اور ان کو پھلانگنے اور ان کی خلاف ورزی کرنے میں سب کے حقوق کا ضیاع ہے و العیاذ باللہ جل وعلا بکل حالٍ من الاحوال۔ 
      ۲۔جو کہ ابدی اور دائمی کامیابی ہے کہ انسان کو دوزخ کے عذاب سے بچا کر جنت کی ابدی اور سدا بہار نعمتوں سے سرفراز فرما دیا جائے۔ جیسا کہ دوسرے مقام پر ارشاد فرمایا گیا فَمَنْ زُحْزِحَ عَنِ النَّارِ وَ اُدْخِلَ الْجَنَّۃَ فَقَدْ فَازَ الایۃ (اٰل عمران۔ ۱٨۵) اور جنت کی ان عظیم الشان نعمتوں سے سرفرازی کا طریقہ بنیادی طور پر یہی ہے کہ اللہ پاک کی مقرر فرمودہ ان حدود کی صدق دل سے پابندی وپاسداری کی جائے جو اس نے اپنے بندوں کے لئے مقرر فرمائی ہیں۔ وباللہ التوفیق لما یحب و یرید، وعلی ما یحب و یرید۔ بکل حال من الاحوال، وفی کل موطنٍ من الموطن فی الحیاۃ، وہو الہادی الی سواء الصراط۔
۱۴۔۔ جو کہ طبعی تقاضا اور منطقی نتیجہ ہو گا اس عجب و استکبار کا جس کی بناء پر انہوں نے بغاوت و سرکشی کا راستہ اپنایا تھا اور اس کے رسول کی معصیت و نافرمانی کا ارتکاب کیا تھا۔ اور اللہ تعالیٰ کی مقرر فرمودہ حدود سے تجاوز کیا تھا۔ سو اس کے نتیجے میں ایسے لوگوں کو دوزخ کی اس ہولناک آگ میں جلنا، اور اس میں ہمیشہ کے لئے رہنا ہو گا۔ والعیاذ باللہ۔
۱۵۔۔   سو یہ ایک عارضی اور وقتی حکم تھا جو اصل حکم کے نازل ہونے تک تھا۔ جیسا کہ یہاں ارشاد فرمایا گیا کہ ایسی عورتوں کو گھروں میں روکے رکھو یہاں تک کہ ان کو موت آ جائے، یا اللہ تعالیٰ ان کے لئے کوئی اور راستہ مقرر فرما دے۔ چنانچہ وہ راستہ بعد میں یہ مقرر فرمایا گیا کہ ثیّب کو رجم یعنی سنگسار کیا جائے اور بکر کو سو کوڑے لگائے جائیں۔ جیسا کہ مسند احمد وغیرہ میں حضرت عبادۃ بن الصامت سے مروی ہے اور اس بارے میں آنحصرت صلی اللہ علیہ و سلم نے تین مرتبہ ارشاد فرمایا خُذُوْا عَنِّیْ خَذُوْا عَنِّیْ قَدْ جَعَلَ اللّٰہُ لَہُنَّ سَبِیْلَا۔ یعنی تم لوگ مجھ سے اس حکم کو لے لو۔ اس کو لے لو۔ اللہ تعالیٰ نے ایسی عورتوں کے لئے راستہ مقرر فرما دیا ہے یعنی وہی حکم و ارشاد فرما دیا ہے۔ جس کا ذکر و بیان ابھی اوپر کیا گیا ہے۔ والحمد للہ جل وعلا بکل حالٍ من الاحوال
۱۷۔۔  یعنی جہالت کا لفظ یہاں پر عدمِ علم کے معنی میں نہیں کیونکہ جو علم نہیں رکھتا وہ توبہ کا محتاج ہی نہیں (محاسن التاویل وغیرہ) بلکہ جہالت کا لفظ یہاں پر دراصل سفاہت اور جہالت وغیرہ کے معنی میں ہے، کہ جو شخص برائی کا ارتکاب کرتا ہے وہ دراصل احمق اور سفہیہ ہوتا ہے، جو خواہشات نفس سے مغلوب ہو کر ایسے کام کا ارتکاب کرتا ہے جو عاقل کے لائق نہیں ہوتا، اور خواہشات نفسانی اور اِغواء شیطانی کی بناء پر وہ برائی کے انجام اور اس کے عواقب و خیمہ سے غافل اور لا پرواہ ہو جاتا ہے، ورنہ وہ ایسے کبھی نہ کرتا، والعیاذُ باللہ العظیم۔ 
      ۲۔اس لئے وہ جو بھی کچھ حکم و ارشاد فرماتا ہے وہ غایت درجہ علم اور حکمت ہی پر مبنی ہوتا ہے، اور اس کے اسی علم و حکمت میں سے اس کی یہ ہدایت بھی ہے کہ برائی اور گناہ کے ارتکاب کے بعد۔ والعیاذُ باللہ۔ توبہ جلد اور بلا تراخی ہی کی جائے تاکہ گناہ کے سموم اور اس کے زہریلے اثرات انسان کے اندر اثر اور سرایت نہ کر جائیں۔ والعیاذ باللہ جل وعلا اور اس کی رحمت بے پایاں کی بناء پر اس کے بندوں کے لئے توبہ کا دروازہ ہمیشہ کے لئے کھلا ہوا ہے۔ یہاں تک کہ عالم نزع کے طاری ہونے کے قبل تک قبولیت کی بشارت دی گئی ہے، چنانچہ حضرت عبد اللہ بن عمر سے مروی ہے کہ آنحضرت صلی اللہ علیہ و سلم نے ارشاد فرمایا اِنَّ اللّٰہَ تَعَالیٰ یَقْبَلُ تَوْبَۃَ الْعَبْدِ مَالَمُ یُغْرَغِرْ(رواہ احمد والترمذی وابن ماجہ) یعنی اللہ تعالیٰ اپنے بندے کی توبہ قبول فرماتا ہے جب تک کہ اس پر غرغرۃ یعنی نزع کا عالم طاری نہ ہو جائے، اور صحیح مسلم وغیرہ میں حضرت ابوہریرہ سے مروی ہے کہ آنحضرت صلی اللہ علیہ و سلم نے ارشاد فرمایا کہ جس نے سورج کے مغرب سے طلوع ہونے سے قبل توبہ کر لی۔ اللہ اس کی توبہ قبول فرما لے گا۔ (مسلم۔ کتاب الذکر والدعاء والتوبۃ والاستغفار) اور سنن ابن ماجہ وغیرہ میں حضرت ابن مسعود سے مروی ہے کہ آنحضرت صلی اللہ علیہ و سلم نے ارشاد فرمایا کہ گناہ سے توبہ کرنے والا ایسا ہوتا ہے جیسا اس نے گناہ کیا ہی نہیں (ابن ماجہ، کتاب الزہد) سو توبہ ایک عظیم الشان رحمت و عنایت خداوندی ہے جس سے اللہ تعالیٰ نے محض اپنے فضل و کرم سے اپنے بندوں کو نوازا ہے۔ فلہ الحمد ولہ الشکر بکل حالٍ من الاحوال
۱۸۔۔ سو اس سے واضح فرما دیا گیا کہ ان دو قسم کے لوگوں کی توبہ قبول نہیں ہوتی۔ ایک وہ جو برائیاں کرتے رہے یہاں تک کہ جب ان میں سے کسی کی موت کا وقت آ جائے اور وہ کہے کہ اب میں توبہ کرتا ہوں۔ کیونکہ وہ وقت توبہ کے قبول ہونے کا وقت نہیں، اور دوسری قسم کے لوگ جن کی توبہ قبول نہیں ہوتی وہ ہیں جن کی موت کفر ہی کی حالت میں آئے۔ سو ان دونوں قسم کے لوگوں کی توبہ کے بارے میں اس آیت کریمہ میں تصریح فرما دی گئی اور واضح فرما دیا گیا کہ ان کی توبہ قبول نہیں ہو گی۔ اور یہ کہ ان کے لئے بڑا ہی دردناک عذاب تیار کر لیا گیا ہے۔ والعیاذُ باللہ العظیم۔
۱۹۔۔ سو اس مختصر سے جملے میں حسن معاشرت سے متعلق بڑی عمدہ، عظیم الشان اور جامع تعلیم دی گئی ہے کہ تم لوگ عورتوں کے ساتھ اچھائی کا برتاؤ کرو، سو ان کے ساتھ بات بھی اچھی کرو۔ ان کے ساتھ معاملہ بھی اچھا رکھو، اور اپنی حالت اور ہیئت بھی اپنی وسعت اور حیثیت کے مطابق اچھی رکھو۔ جس طرح تم لوگ ان سے اسی طرح کے امور کی توقع رکھتے ہو۔ تم بھی انکے ساتھ اسی طرح کا معاملہ کرو۔ کما قال ابن کثیر اور یہی تقاضا ہے وَلَہُنَّ مِثْلُ الَّذِیْ عَلَیْہِنَّ بِالْمَعْرُوْفِ کے ارشاد ربانی کا۔ وباللّٰہ التوفیق لما یحب و یرید، وعلی ما یحب و یرید۔
۲۱۔۔ کلمہ کیف کا استعمال یہاں پر تعجب اور استنکار کے لئے ہے۔ یعنی تم لوگ ان سے اپنا دیا ہوا مہر کس طرح واپس لیتے ہو جبکہ تم آپس میں اس طرح کے عظیم الشان رشتے میں منسلک ہو چکے ہو۔ اور ایسے عظیم الشان بندھن میں باہم بندھ چکے ہو۔ اور تم دونوں آپس میں ایک دوسرے سے بے حجابانہ طور پر مل چکے ہو۔ ایک دوسرے سے تمتع اور فائدہ حاصل کر چکے ہو۔ اور وہ عورتیں تم لوگوں سے ایک بڑا مضبوط اور پختہ عہد لے چکی ہیں یعنی اللہ کے نام کے ساتھ رشتہ ازدواج میں بندھ چکی ہیں، اور تمہارے باہمی تعلق سے یہ رشتہ ازدواج اور بھی مضبوط و مستحکم ہو چکا ہے، سو ایسے میں تمہارا اس مہر میں سے کچھ واپس لینا اور بھی بعید اور تمہاری مروت و فتوت کے تقاضوں کے خلاف ہے۔
۲۲۔۔ ایسا بُرا کہ عقل سلیم اور طبع مستقیم دونوں کے نزدیک یہ سخت برا اور بڑا مبغوض عمل ہے اور اس میں ماں باپ کی حرمت کی توہین و تذلیل ہے، والعیاذ باللہ۔ اسی لئے زمانہ جاہلیت میں ایسے نکاح کو نکاح مَقْت کہا جاتا تھا۔ اور ایسے شخص کو مقتی یعنی گنہگار، حضرت ابن ابی حاتم سے مروی ہے کہ جب ابو قیس ابن الاسلت فوت ہو گئے جو کہ انصار کے بڑے صالح لوگوں میں سے تھے تو ان کے بیٹے نے ان کی بیوہ سے نکاح کا مطالبہ کیا تو اس کے جواب میں ان کی بیوہ نے اس سے کہا کہ میں تو تجھے اپنا بیٹا سمجھتی ہوں۔ اور تجھ کو اپنی قوم کے بڑے نیک اور صالح لوگوں میں سے دیکھتی ہوں یعنی ایسے میں اس فعل ممقوت کے لئے کس طرح آمادہ ہو سکتی ہوں؟ میں اللہ کے رسول سے اس بارے میں پوچھتی ہوں۔ اس کے بعد اس کی روشنی میں اس بارے فیصلہ کرتی ہوں چنانچہ اس کے بعد وہ رسول اللہ کی خدمت میں حاضر ہوئیں۔ اور سارا قصہ حضور کو سنایا اور آپ صلی اللہ علیہ و سلم سے اس بارے میں رائے پوچھی تو حضور صلی اللہ علیہ و سلم نے اس سے فرمایا اِرْجِعِیْ اِلیٰ بَیْتِکَ (تم اپنے گھر واپس چلی جاؤ) تو اس موقع پر یہ آیت کریمہ نازل ہوئی (محاسن التاویل وغیرہ)
۲۳۔۔ کیونکہ رضاع دودھ پلانے والی کا حصہ ہے اور وہ رضیع یعنی دودھ پینے والے بچے کے جسم کا حصہ بن گیا۔ جس کے نتیجے میں وہ دودھ پلانے والی کے جسم کا ایک طرح سے حصہ بن گیا۔ اور اس کے نتیجے میں وہ اس کے حقیقی بیٹے کی طرح ہو گیا (محاسن وغیرہ) اسی لئے اصول یہ طے پایا کہ جو رشتے نسب کی بناء پر حرام ہوتے ہیں وہی رضاعت کی بناء پر حرام ہوتے ہیں (یُحْرُمْ مِنَ الرِّضَاعَۃِ مَا یُحْرَمُ مِنْ النَّسَبِ) اور حرمت رضاعت سے دیگر تمام تفصیلات کتب فقہ و حدیث میں مذکور و مندرج ہیں، 
      ۲۔یعنی جو حقیقی اور پشتی بیٹے ہوں کہ ان کی بیویاں ان کے باپوں کے لئے حرام ہیں، بخلاف متبنی یعنی لے پالک اور منہ بولے بیٹوں کی بیویوں کے کہ ان کی بیویاں ان کے باپوں کے لئے حرام نہیں ہیں۔ کہ وہ اصل اور حقیقت کے اعتبار سے ان کے بیٹے ہیں ہی نہیں، جیسا کہ دوسرے مقام پر اس کی اس طرح تصریح فرمائی گئی۔ وَمَا جَعَلَ 
      ۳۔ اَدْعِیَاءَ کُمْ اَبْنَاءَ کُمْ۔ یعنی اللہ نے تمہارے منہ بولے بیٹوں کو تمہارے حقیقی بیٹے نہیں بنایا۔ اور حلائل جمع ہے حلیلہ کی اور ان کو اس لفظ سے اس لئے تعبیر فرمایا گیا کہ وہ اپنے شوہروں کے لئے حلال ہیں۔ بہرکیف اس سے واضح فرما دیا گیا کہ تمہارے صلبی اور پشتی بیٹوں کی بیویاں تم پر حرام ہیں۔ ان سے تمہارا نکاح جائز نہیں۔ اور صلبی بیٹوں کے علاوہ دوسروں کی بیویوں سے نکاح کرنے میں کوئی حرج نہیں۔ اور یہی تقاضا ہے عقل سلیم اور فطرت مستقیم دونوں کا اور یہی اساس ہے صلاح و فلاح کی، والحمد للہ
۲۴۔۔ .یعنی جن محرمات کا ذکر اوپر فرمایا گیا ہے ان کے سوا باقی تمام عورتیں تم لوگوں کے لئے حلال ہیں سو محرمات چونکہ گنتی کی کچھ عورتیں تھیں، اور حلال اور مباح بے شمار، اسلئیے ان محرمات کے ذکر کے بعد اجمالی طور پر ارشاد فرمایا گیا کہ ان کے سوا باقی سب عورتیں تمہارے لئے حلال ہیں۔ بشرطیکہ تم ان کو طلب کرو۔ یعنی باقاعدہ ایجاب و قبول پایا جائے، اور ان کے لئے مہر بھی مقرر ہو۔ جیسا کہ بِاَمْوَالِکُمْ کے کلمہ سے ظاہر ہو رہا ہے اور ان کو قید نکاح میں لانا۔ یعنی باقاعدہ بیوی بنا کر رکھنا مقصود ہو۔ نہ کہ محض مستی نکالنا اور شہوت رانی، جیسا کہ متعہ میں ہوتا ہے، کہ اسطرح کی سب صورتیں ہیں چنانچہ صحیحین وغیرہ میں امیرالمومنین حضرت علی رضی اللہ سے مروی ہے کہ اللہ کے رسول صلی اللہ علیہ و سلم نے نکاح متعہ اور پالتو گدھوں کے گوشت سے خیبر کے دن منع فرما دیا (بخاری کتاب الذبائح والعید، باب لحوم الحمر الانسبۃ، مسلم کتاب النکاح، باب نکاح المتعۃ)
۲۵۔۔ یعنی تم میں سے جو لوگ آزاد عورتوں سے نکاح کرنے کی صلاحیت اور سکت نہ رکھتے ہوں۔ یعنی ان کی مالی حالت ایسی نہ ہو کہ وہ آزاد عورتوں کے اخراجات برداشت کر سکیں تو وہ باندیوں ہی سے نکاح کرلیں۔ لیکن مِنْ فَتَیَاتِکُمُ الْمُوْمِنَاتِ کی تصریح سے واضح فرما دیا گیا کہ وہ باندیاں تم ہی لوگوں میں کی یعنی ایماندار باندیاں ہوں۔ پس اہل کتاب کی باندیوں سے نکاح کی اجازت نہیں۔ بلکہ یہ اجازت صرف ایماندار باندیوں کے لئے ہے، اور یہ اس بناء پر ہے کہ باندیوں کے مہر وغیرہ اخراجات آزاد عورتوں کے مقابلے میں کم ہوتے ہیں۔ اس لئے وہ ایسے غریب اور نادار لوگوں کی استطاعت اور ان کے بس میں ہوتے ہیں جو آزاد عورتوں سے نکاح کے اخراجات اور ان کے مہر اداء کرنے کی سکت و ہمت نہیں رکھتے۔
      ۲۔ سو باندیوں سے نکاح کے سلسلہ میں ایک ہدایت تو یہ دی گئی کہ ان کو ان کے مقرر کردہ مہر ادا کر دیئے جائیں کہ یہ ان کا حق ہے، اور ہر صاحب حق کو اس کے حقوق ادا کر دینا عقل و نقل دونوں کا تقاضا ہے، اور دین حنیف کا ایک اہم مطلب ہے، اور یہ سب کچھ دستور کے مطابق اور مناسب طور پر ہو۔ تاکہ کسی کی حق تلفی نہ ہونے پائے کیونکہ ہر صاحب حق کے حق کا پاس و لحاظ اور اس کی ادائیگی عقلاً و نقلاً ضروری ہے، اور دوسری ہدایت یہ فرمائی گئی کہ وہ باندیاں قید نکاح میں آنے والی اور پاکدامنی کی زندگی بسر کرنے والی ہوں۔ نہ کہ محض مستی نکالنے والی اور خفیہ آشنا بنانے والی سو اس سے اندازہ کیا جا سکتا ہے کہ اسلام میں عفت و پاکدامنی کی اہمیت کس قدر ہے کہ عفت و پاکدامنی ہی اہل ایمان کی اصل اور حقیقی متاع ہے، جس کی حفاظت ہر جگہ اور بہر طور مطلوب ہے۔ مگر افسوس کہ آج کے معاشرے میں اس کو طرح طرح سے مٹایا اور پامال کیا جا رہا ہے۔ والعیاذ باللہ العظیم، اللہ تعالیٰ ہمیشہ اور ہر اعتبار سے اور ہر حال و مقام میں اپنی حفاظت و پناہ میں رکھے۔ آمین ثم آمین، صحیح حدیث میں وارد ہے کہ حضرت نبی معصوم علیہ الصلوٰۃ والسلام نے ارشاد فرمایا اِنَّ مِمَّا اَدْرَکَ النَّاسُ مِنْ کَلَام النَّبُوَّۃِ الْاُوْلیٰ اِذَالَمْ تَسْتَحْیِ فَاصْنَعَ مَاشِئَتَ، یعنی سابقہ نبوتوں سے جو کلام لوگوں کو متوارث ملا ہے اس میں یہ بھی ہے کہ جب تم سے حیاء رخصت ہو جائے تو پھر تم جو مرضی کرو، سو شرم و حیاء اہل ایمان کی ایک عظیم الشان متاع ہے، اللہ محفوظ رکھے، آمین ثم آمین 
      ۳۔ سو اس سے واضح فرما دیا گیا کہ باندی سے نکاح کی اجازت اگرچہ تمہاری مجبوری اور تمہارے گناہ میں پڑنے کے اندیشے کی بناء پر تم لوگوں کو دی گئی ہے، لیکن اگر تم صبر و برداشت سے کام لو تو یہ تمہارے لئے بہرحال بہتر ہے۔ کیونکہ باندی سے نکاح کی صورت میں ایک تو تمہاری اولاد کو رِق کی عار لاحق ہو گی۔ جیسا کہ حضرت عمر رضی اللہ سے مروی ہے کہ آپ صلی اللہ علیہ و سلم نے ارشاد فرمایا اَیُّمَا حُرٍّ تَزَوَّجَ بِامَۃٍ فَقَدْ اَرَقُ نِصْفَۃ، (محاسن التاویل، وغیرہ) یعنی جس کسی آزاد شخص نے کسی باندی سے نکاح کیا اس نے اپنے آدھے حصے کو غلام بنا دیا، اور دوسرے اس لئے کہ باندی اپنے مالک کی خدمت کی بناء پر پوری طرح اس شخص کے لئے فارغ بھی نہیں ہو سکے گی، اور پھر مالک سفر و حضر میں اپنی ضرورت کے لئے جب چاہے گا اپنی باندی کو اپنی خدمت کے لئے بلا لے گا تو اس طرح کی صورت حال سے خاوند کے لئے اپنی بیوی سے اس کے باندی ہونے کے باعث کئی طرح کی مشکلیں پیدا ہو سکتی ہیں لہٰذا صبر و برداشت سے کام لینا اور باندی کے نکاح سے بچ کر رہنا ہی تمہارے لئے بہتر ہے۔ اور اپنی تقصیرات اور کوتاہیوں کی بناء پر تم لوگ (اے ایمان والو!) ہمیشہ اللہ تعالیٰ سے بخشش اور اس کی رحمت کی دعاء و درخواست کرتے رہا کرو۔ اور اس کی بخشش اور رحمت ہی کی امید رکھا کرو۔ کہ اللہ بڑا ہی بخشنے والا انتہائی مہربان ہے۔ اور اس کا ہر حکم و ارشاد کمال علم و حکمت، اور رحمت و عنایت ہی پر مبنی ہوتا ہے، سبحانہ و تعالیٰ
۲۶۔۔ اس لئے وہ جو بھی کوئی حکم و ارشاد فرماتا ہے، وہ کمال علم و حکمت، اور اس کی رحمت و عنایت ہی پر مبنی ہوتا ہے، اور یہ شان اس وحدہٗ لاشریک کے سوا اور کسی کے لئے ممکن ہی نہیں، پس تم اس کے ہر حکم و ارشاد کو دل و جان سے اپناؤ کہ اس میں خود تمہارا اور صرف تمہارا ہی بھلا ہے دنیا کی اس عارضی زندگی میں بھی اور آخرت کے اس حقیقی اور ابدی جہان میں بھی، جو کہ اس دنیا کے بعد آنے والا ہے۔ اور وہ تمہارے لئے یہ احکام نازل اور بیان فرماتا ہے تاکہ تم لوگ حلال و حرام اور ان کی حدود و قیود سے آگہی حاصل کر سکو، اور اپنے لئے دارین کی سعادت و سرخروئی سے سرفرازی کا سامان کر سکو۔ اور تم ان لوگوں کی راہوں پر چل سکو۔ جو حق و ہدایت کی راہوں پر تم سے پہلے چل چکے ہیں جیسے حضرات انبیاء و رسل اور پہلی امتوں کے صالحین اور اس طرح اہل حق و صدق کی راہوں پر چلنے کے صلے اور اس کے نتیجے میں تم لوگ اللہ تعالیٰ کی خاص عنایات کے مستحق ہو سکو، جس کے نتیجے میں تم لوگ اس دنیا میں حیات طیبہ یعنی پاکیزہ زندگی سے سرفراز ہو سکو، اور اس کے بعد آخرت میں جنت کی نعیم مقیم اور وہاں کی سدا بہار نعمتوں سے بہرہ مند و سرفراز ہو سکو، وباللہ التوفیق۔ لما یحب و یرید، وعلیٰ ما یحب و یرید،
۲۹۔۔ باطل کا لفظ ان سب ہی ناجائز اور ممنوع و حرام صورتوں کو عام اور شامل ہے، جن کو شریعت مقدسہ نے ممنوع اور حرام قرار دیا ہے جیسے جوا، سود، غصب، چوری، خیانت، ڈکیتی، اور دھوکہ دہی وغیرہ، پس تم لوگ ان سب ہی صورتوں سے ہمیشہ اور ہر حال میں بچ کر رہا کرو۔ کہ یہ سب ہی صورتیں ہلاکت و تباہی کا باعث اور تمہارے اپنے رب کی ناراضگی کا سبب ہیں۔ اور ان سے بچ کر رہنا ہی تمہارے ایمان و عقیدہ کا تقاضا ہے پس دوسرے کا مال لینے اور اس سے فائدہ اٹھانے کی جائز صورت یہی ہے کہ وہ تم کو اپنی رضا و خوشی سے دے اور بس۔ پس جس لین دین اور کاروبار میں طرفین کی حقیقی رضامندی، نہ پائی جاتی ہو، بلکہ کسی قسم کا دھوکہ، فراڈ، یا ظلم و زیادتی پائی جائیگی، وہ سب باطل میں داخل ہو گا، والعیاذ باللہ جل وعلا بکل حالٍ من الاحوال
۳۱۔۔ یعنی جنت میں، جس سے بڑھ کر عزت کی اور کوئی جگہ ہو ہی نہیں سکتی۔ سو یہ ہے گناہوں سے بچنے اور ان کی تکفیر کے لئے صحیح طریقہ جو کہ تقاضا ہے عقل سلیم اور فطرت مستقیم کا، کہ انسان کبیرہ گناہوں سے بچتا رہے تو اس کے نتیجے میں اللہ تعالیٰ اس کے صغیرہ گناہوں کو اپنے فضل و کرم سے خود ہی معاف فرما دے گا، اور صحیح حدیث میں حضرت نبی معصوم علیہ الصلوٰۃ والسلام سے مروی ہے کہ آپ صلی اللہ علیہ و سلم نے ارشاد فرمایا کہ دن بھر کی پانچ نمازیں ایک جمعہ دوسرے جمعے تک اور ایک رمضان دوسرے رمضان تک مکفرات ہیں ان تمام گناہوں کے لئے جو ان کے درمیان انسان سے ہو جاتے ہیں جبکہ انسان کبیرہ گناہوں سے بچتا رہے، اور صغیرہ گناہوں کی تکفیر اور معافی نیک اعمال و عبادات کے ذریعے خود بخود ہوتی رہتی ہے جیسا کہ دوسرے مقام پر اس بارے اصولی تعلیم کے طور پر ارشاد فرمایا گیا اِنَّ الْحَسَنَاتِ یُذْہِبْنَ السَّیِّئَاتِ الایٰۃ (ہود۔ ۱۱۵) یعنی نیکیاں برائیوں کو لے جاتی ہیں۔ مگر اپنے دین کی تعلیمات مقدسہ سے غافل و بے بہرہ اور جاہل مسلمان کا حال اس اصولی تعلیم اور بنیادی ضابطہ کے برعکس یہ ہے کہ وہ چھوٹی چھوٹی اور معمولی باتوں کے بارے میں تو سوال و اعتراض کرے گا لیکن بڑے گناہوں اور بد عملیوں کے بارے میں کچھ نہیں کہے گا سو کتنے لوگ آپ کو ایسے ملیں گے جو کہتے ہیں کہ فلاں شخص نفل نہیں پڑھتا۔ اس لئے وہ ایسا اور ویسا شخص ہے جبکہ جو سرے سے فرض نماز ہی کا تارک ہو اس کے بارے میں ایسے لوگ کچھ نہیں کہیں گے حالانکہ فرض نمازوں کے ترک کو مختلف روایتوں اور صاف و صریح حدیثوں میں کفر قرار دیا گیا ہے وغیرہ وغیرہ سو ایسے ہی لوگوں کے بارے میں حضرت عیسیٰ علیہ السلام نے اپنی مشہور تمثیل میں ارشاد فرمایا تھا کہ تم لوگ مچھر چھانتے ہو مگر اونٹ نگل جاتے ہو۔ والعیاذُ باللہ جل وعلا
۳۲۔۔ سو ہر شخص کو آخرت میں اپنی اسی کمائی کا حصہ ملے گا جو اس نے اس دنیا میں اپنی آخرت کے لئے کی ہو گی خواہ وہ کم ہو یا زیادہ اور خواہ وہ کوئی مرد ہو یا عورت، جیسا کہ مشہور حدیث قدسی میں اس بارے ارشاد فرمایا گیا اِنَّمَا ہِیَّ اَعْمَالُکُمْ اُحْصِیْہَالَکُمْ فَمَنْ وَجَدْ خَیْرًا فَلْیَحْمَدِ اللّٰہَ وَمَنْ وَجَدَ غَیْرَ ذَالِکَ فَلَا یَلُوْمَنَّ اِلاَّ لَنَفْسَہ، یعنی لوگو! یہ سب تمہارے اپنے عمل ہیں جن کو میں تمہارے لئے محفوظ رکھتا ہوں۔ پس جو کوئی اپنے صحیفہ اعمال میں کوئی اچھائی پائے تو وہ اس پر اللہ کا شکر ادا کرے اور جو کوئی اس کے سوا کچھ اور پائے تو وہ اپنے سوا کسی کو برا نہ کہے والعیاذُ باللہ، پس عقل و نقل دونوں کا تقاضا یہی ہے کہ انسان دوسروں کے پیچھے پڑنے کے بجائے اپنی آخرت اور اس کے لئے کمائی کی فکر و کوشش کرے، کہ اس کا حساب اس کے کئے کے بارے ہی میں ہو گا، اور کمائی کا موقع اسی دنیاوی زندگی اور اس کی حیات مختصر میں ہے اور بس، وباللہ التوفیق لما یحب و یرید، وعلی یحب و یرید۔
۳۴۔۔ سو اس سے اس اہم اور بنیادی حقیقت کو واضح فرما دیا گیا کہ مرد عورتوں پر حاکم اور ان کے سرپرست ہیں اور اس کے لئے یہاں پر دو سبب بیان فرمائے گئے ہیں، ایک طبعی اور غیر اختیاری کہ قدرت نے مرد کو پیدا ہی اس طور پر فرمایا ہے کہ وہ فطری اور جبلی طور پر عورت کے مقابلے میں قوی ہوتا ہے اور دوسرا سبب کسبی اور اختیاری ہے کہ مرد اپنے مالوں سے خرچ کرتا ہے، کیونکہ انفاق اور خرچ کرنے کی ذمہ داری اصل میں مرد ہی پر عائد ہوتی ہے سو جو لوگ اس فطری تقسیم کے خلاف عمل کرتے ہیں یا کرنا چاہتے ہیں وہ دراصل فطرت کے خلاف جنگ کرنا چاہتے ہیں۔ والعیاذُ باللہ العظیم، بہر کیف اس ارشاد سے واضح فرما دیا گیا کہ مرد عورتوں پر ان کے نگران کار اور سرپرست ہیں، اور یہی تقاضا ہے فطرت کا،
۳۵۔۔ سو وہ وحدہٗ لاشریک جانتا ہے، اور پوری طرح جانتا ہے لوگوں کی نیتوں اور ان کے ارادوں کو، اور وہ پوری طرح باخبر ہے ان کے جملہ احوال و کوائف سے سو اسی کے مطابق وہ ان کے ساتھ معاملہ فرماتا ہے اور فرمائے گا، پس فکر و کوشش ہمیشہ اسی کی ہونی چاہیے کہ اس رب علیم و خبیر کے ساتھ ہمارا معاملہ درست رہے۔ ظاہر اور شکل کے اعتبار سے بھی اور باطن اور اصل کے لحاظ سے بھی پس اگر ان دونوں منصفوں کی نیتیں درست ہوئیں۔ اور وہ فریقین کے درمیان صدق و اخلاص کے ساتھ صلح صفائی کرانا چاہیں گے تو اللہ تعالیٰ ان کو اس کی توفیق سے نوازے گا اور ان کے درمیان موافقت کی کوئی نہ کوئی صورت نکل آئیگی، سو اس سے اندازہ کیا جا سکتا ہے کہ دلوں کی نیت اور صدق و اخلاص سے اصلاح احوال کے بارے میں کیسے عمدہ اور مفید اثرات مرتب ہوتے ہیں، وباللہ التوفیق لما یحب و یرید، وعلی ما یحب و یرید۔
۳۶۔۔ سو سب سے پہلا، سب سے بڑا اور سب سے مقدم حق جو انسان پر عائد اور واجب ہوتا ہے وہ اللہ تعالیٰ ہی کا حق ہے جو کہ اس کا خالق و مالک اور اس کا رازق و کار ساز ہے، اور اس کا حق ہے اس کی عبادت و بندگی، اور اس کی اطاعت مطلقہ سبحانہ و تعالیٰ، پس بندے کے ذمے اس کا یہ حق عائد ہوتا ہے کہ وہ صدق و اخلاص کے ساتھ اس کا حق عبادت و بندگی ادا کرے اور اس میں کسی بھی چیز کو اس کا شریک و سہیم نہ ٹھہرائے۔ کیونکہ جو عبادت و بندگی شرک کی آمیزش کے ساتھ ہو گی۔ والعیاذ باللہ۔ وہ اس کے یہاں کبھی قابل قبول نہیں ہو سکتی۔ کیونکہ اس کا صاف و صریح طور پر ارشاد ہے اَنَا اَغْنَی الشُّرَکَاءِ عَنِ الشِّرْکِ فَمَنْ اَشْرَکَ مَعِیْ غَیْرِیْ فَہُوَ لِشَرِیْکِیْ۔ یعنی میں تمام شرکاء سے بری اور ہر طرح سے غنی اور بے نیاز ہوں۔ پس جس نے میرے ساتھ کسی اور کو شریک ٹھہرایا وہ اسی کو پہنچے۔ پس شرک والا عمل اس کے یہاں قابل قبول اور لائق اغناء نہیں ہو سکتا۔ اور اللہ کے بعد اس کے بندوں میں سب سے بڑا اور مقدم حق انسان پر اس کے اپنے والدین کا ہے۔ اسی لئے قرآن پاک میں دوسرے کئی مقامات کی طرح یہاں پر بھی اللہ تعالیٰ کے حق کے متصل بعد ماں باپ کے حق کو بیان فرمایا گیا ہے۔ اور اسی طرح صحیح احادیث میں کبیرہ گناہوں میں شرک کے بعد عقوق الوالدین کو ذکر فرمایا گیا ہے، والعیاذ باللہ جل وعلا، اور ان کا حق ہے احسان یعنی ان کے ساتھ اچھا سلوک کرنا۔ جس میں ان کا اکرام ان کی تعظیم اور ان کی مالی اور بدنی خدمت وغیرہ سب داخل ہے۔ پس ان کے ساتھ ان سب ہی امور میں احسان و اچھائی اور صدق و اخلاص کا معاملہ ہی کرنا چاہیے۔ وباللہ التوفیق لما یحب و یرید۔ وعلی ما یحب و یرید، 
      ۲۔ مختال کہتے ہیں اس شخص کو جو اپنے جی میں اپنے آپ کو بڑی چیز سمجھتا ہے۔ اور فَخُوْر اس کو کہا جاتا ہے جو دوسروں کے مقابلے میں اپنی بڑائی بیان کرتا۔ اور اپنی شیخی بگھارتا ہو گا کیونکہ ایسا شخص خواہ مخواہ تکبر میں مبتلا ہو جاتا ہے اور دوسروں کی تحقیر کرنے لگتا ہے اور وہ حق بات قبول کرنے کو تیار نہیں ہوتا جس سے وہ محرومی اور بدبختی میں بڑھتا جاتا ہے۔ والعیاذ باللہ العظیم، اس لئے بندے کے لائق، اور اس کی شان عبدیت کا تقاضا یہی ہے کہ وہ اپنی عبدیت اور بندگی میں کمال پیدا کرے، اور ایسا ہی شخص حق کے آگے جھکتا، اور حق و ہدایت کے مطابق ترقی کرتا جاتا ہے، وباللہ التوفیق، اللہ تعالیٰ ہمیشہ اور ہر حال میں اپنی رضا و خوشنودی کی راہوں پر ہی چلنا نصیب فرمائے۔ اور نفس و شیطان کے ہر مکر و فریب سے ہمیشہ اور ہر حال میں اپنی حفاظت و پناہ ہی میں رکھے۔ آمین ثم آمین
۳۸۔۔ ایسا بُرا اور اس قدر نقصان دہ کہ وہ انسان کا راستہ ہی غلط کر دیتا ہے اور اس کو دائمی ہلاکت و تباہی کے اس ہولناک گڑھے میں پہنچا کر چھوڑتا ہے جہاں سے اس کے لئے نکلنا پھر ممکن نہیں رہتا۔ والعیاذ باللہ جل وعلا، سو اس ارشاد ربانی سے دراصل قدرت کی ایک خاص سنت کو بیان فرمایا گیا ہے۔ وہ یہ کہ انسان جب خدائے رحمان کی رحمت سے غافل اور اندھا بن جاتا ہے تو خداوند قدوس کی طرف سے اس پر ایک شیطان مسلط کر دیا جاتا ہے۔ جو اس کا پکا ساتھی بن جاتا ہے۔ جیسا کہ دوسرے مقام پر اس کی اس طرح تصریح فرمائی گئی ہے وَمَنْ یَّعْشُ عَنْ ذِکْرِ الرَّحْمٰنِ نُقَیِّضْ لَہ، شَیْطَانًا فَہُوَ لَہ، قَرِیْنٌ(الزخرف۔۳۶) والعیاذُ باللہ العظیم اور جب شیطان ہی کسی پر مسلط ہو جائے، اور وہ اس کا ساتھی اور دوست بن جائے، تو وہ اس کو ہمیشہ ہلاکت اور تباہی ہی کی طرف دھکیلتا رہتا ہے اور وہ اس میں کسی طرح کی کوئی کسر اٹھا نہیں رکھتا۔ جیسا کہ دوسرے مقام پر اس بارے ارشاد فرمایا گیا وَاِخْوَانُہُمْ یَمُدُّوْنَہُمْ فِی الْغَیِّ ثُمَّ لَا یُقْصِرُوْنَ (الاعراف۔ ۲٠۲) والعیاذ باللہ العظیم۔ سو اس سے یہ امر واضح ہو جاتا ہے کہ اللہ تعالیٰ کی یاد دلشاد ہی انسان کے لئے حفاظت و پناہ، اور شیطان اور اس کے کے مکر و فریب سے بچاؤ کا ذریعہ و وسیلہ ہے۔ اللہ ہمیشہ اور ہرحال میں اپنی یادِ دلشاد سے سرشار و سرفراز رکھے۔ آمین ثم آمین
۳۹۔۔ اور وہ ان کو ایسا اور اس طور پر جانتا ہے کہ ان کا ظاہر اور باطن دونوں اس کے یہاں یکساں اور ایک برابر ہیں اس لیے وہاں پر صرف ظاہرداری نہیں چل سکے گی بلکہ ظاہر کے ساتھ بلکہ اس سے بھی پہلے باطن کا معاملہ صحیح ہونا چاہیے سو اگر یہ لوگ منافقت کے بجائے صدق و اخلاص سے ایمان لے آتے اللہ پر اور قیامت کے دن پر اور اللہ کے دیے بخشے میں سے اس کی راہ میں اور اس کی رضا کے لیے خرچ کرتے تو اس سے خود انہی کا بھلا ہوتا دنیا میں بھی اور ان کے آخرت میں بھی مگر انہوں نے حق و ہدایت کو چھوڑ کر کفر ونفاق کی راہ کو اپنایا جس سے انہوں نے اپنے کو ہلاکت و تباہی کے ہولناگ گڑھے میں ڈال دیا مگر ان کو اس کا شعور و احساس ہی نہیں اور یہی ہے خساروں کا خسارہ۔ والعیاذ باللہ العظیم۔
۴۱۔۔ سو وہ دن بڑا ہی عظیم الشان اور انتہائی ہولناک دن ہو گا۔ پس عقل و نقل دونوں کا تقاضا ہے کہ اس یوم عظیم کو اور اس کے تقاضوں کو ہمیشہ اور ہر حال میں پیش نظر رکھا جائے۔ صحیحین وغیرہ میں حضرت عبد اللہ بن مسعود رضی اللہ سے مروی ہے کہ ایک مرتبہ آنحضرت صلی اللہ علیہ و سلم نے مجھ سے فرمایا کہ مجھے کچھ قرآن پڑھ کر سناؤ۔ تو میں نے عرض کیا کہ کیا میں آپ کو پڑھ کر سناؤں۔ حالانکہ قرآن آپ صلی اللہ علیہ و سلم ہی پر نازل ہوا (اِقْرأْ علیک۔ وعلیک اُنزل) تو حضور صلی اللہ علیہ و سلم نے ارشاد فرمایا کہ ہاں میں چاہتا ہوں کہ دوسرے سے سنوں۔ ابن مسعود رضی اللہ کہتے ہیں کہ پھر میں نے آپ صلی اللہ علیہ و سلم کے سامنے سورہ نساء پڑھنا شروع کی۔ یہاں تک کہ جب میں اس آیت کریمہ پر پہنچا فَکَیْفَ اِذَا جِئْنَا مِنْ کُلِّ اُمَّۃٍ بِشَہِیْدٍ وَّ جِئْنَا بِکَ عَلیٰ ہٰؤُلَاءِ شَہِیْدًا۔ تو آپ صلی اللہ علیہ و سلم نے فرمایا حَسبُکَ الْاٰن، یعنی بس اب کافی ہو گیا۔ ابن مسعود رضی اللہ کہتے ہیں کہ میں نے دیکھا کہ آپ کی آنکھوں سے آنسو بہہ رہے ہیں (فَاِذَا عَیْنَاہُ تَدْرُفَانِ) (بخاری کتاب التفسیر باب فَکَیْفَ اِذَا جِئْنَا مِنْ کُلِّ اُمَّۃٍ بِشَہِیْدٍ مسلم۔ کتاب صلوٰۃ المسافرین وقصرہا) سو اس سے قیامت کے اس یوم عظیم کی ہولناکی کا اندازہ کیا جا سکتا ہے، والعیاذ باللہ العظیم، اللہ تعالیٰ اپنے فضل و کرم سے اپنی خاص رحمتوں اور عنایتوں کے سائے میں رکھے، آمین ثم آمین یا رب العالمین
۴۳۔۔ اتنا بڑا معاف کرنے والا، اور اس قدر بخشش فرمانے والا، کہ اس کے عفو و درگزر، اور اس کی مغفرت و بخشش کا کوئی کنارہ نہیں۔ سو اس کے بندے جب اس کے حکم و ارشاد پر لبیک کہتے ہوئے، اور صدق و اخلاص کے ساتھ اس کے آگے جھکتے ہیں تو وہ ان کے ساتھ عفو و درگزر اور مغفرت و بخشش کا معاملہ فرماتا ہے، سبحانہ و تعالیٰ۔
۴۴۔۔ یعنی ان لوگوں کا معاملہ بھی بڑا عجیب ہے کہ ان کو کتاب الٰہی کا ایک حصہ دیا گیا تھا اس کے بعد اب اللہ کی کتاب اپنی کامل اور آخری شکل میں ان کے پاس آ گئی تو اس کا تقاضا یہ تھا اور یہ ہے کہ یہ لوگ سب سے پہلے اور سب سے آگے بڑھ کر اس کتاب ہدایت کو اپناتے۔ اور اس کی دعوت و پیغام کو دوسروں تک پہنچا کر یہ دوہرے اجر و ثواب سے سرفراز ہوتے۔ لیکن انہوں نے اس کے برعکس یہ کیا کہ اپنے لئے ہدایت کے بجائے گمراہی کو پسند کیا۔ اور راہ حق و ہدایت کو خود اپنانے اور دوسروں کو اس کی دعوت دینے کے بجائے الٹا یہ لوگ یہ چاہتے ہیں کہ تم لوگ بھی راہ حق سے بہک اور بھٹک جاؤ۔ اور اس طرح یہ لوگ سعادت پر سعادت سے سرفراز ہونے کے بجائے، جرم بالائے جرم کے مرتکب ہو رہے ہیں والعیاذُ باللہ، سو اس ارشاد ربانی سے واضح ہو جاتا ہے کہ پہلی آسمانی کتابوں اور قرآن حکیم کے درمیان جزء اور کل کی نسبت ہے قرآن حکیم ہی اصل حقیقی اور جامع کتاب ہدایت ہے۔ باقی سب آسمانی کتابیں اس کے مختلف اجزاء کی حیثیت رکھتی ہیں۔ اسی لئے قرآن حکیم کے نزول کے بعد ان کی کوئی ضرورت ہی باقی نہیں رہی، اور اسی لئے قرآن حکیم کو پہلی آسمانی کتابوں کے لئے مہیمن قرار دیا گیا، یعنی ان تمام آسمانی کتابوں کے اصولی اور بنیادی مضامین کی محافظ و نگہبان کتاب، والحمد للہ جل وعلا
۴۵۔۔ پس تمہارا اصل بھروسہ اللہ وحدہٗ لاشریک ہی پر ہونا چاہیے اور اصل فکر و کوشش ہمیشہ اسی بات کی ہونی چاہیے کہ اپنے اس خالق و مالک کے ساتھ ہمارا تعلق درست اور صحیح رہے، کہ اس کی رضا و خوشنودی اگر حاصل ہو جائے تو پھر سب کام بن گیا۔ اور ایسا کہ پھر کسی کی کوئی پرواہ ہی نہیں۔ ورنہ کچھ بھی نہیں والعیاذ باللہ العظیم بکل حالٍ
۴۶۔۔ یعنی ان میں سے تھوڑے ہی لوگ ایمان لاتے ہیں اکثریت بے ایمانوں اور نا فرمانوں اور فاسقوں ہی کی ہوتی ہے، جیسا کہ دوسرے مقام پر ارشاد فرمایا گیا وَلٰکِنَّ اَکْثَرُ النَّاسِ لَا یُؤْمِنُوْنَ (الرعد۔۱) یعنی اکثر لوگ ایمان نہیں لاتے۔ کیونکہ ایسے لوگ خواہشات کے پجاری اور ہٹ دھرم ہوتے ہیں، اور خواہشات کے پجاریوں اور ہٹ دھرموں کو حق و ہدایت کی دولت نصیب نہیں ہو سکتی۔ خواہ اس کے لئے کتنی ہی کوشش کیوں نہ کی جائے، جیسا کہ دوسرے مقام پر ارشاد فرمایا گیا وَمَا اَکْثَرُ النَّاسِ وَلَوْ حَرَصْتَ بِمُؤْمِنِیْنَ۔ یعنی اکثر لوگ ایمان لانے والے نہیں، اگرچہ تم ان کے لئے کتنی ہی حرص کرو۔ سو ہٹ دھرمی باعث محرومی ہے والعیاذ باللہ العظیم، سو یہاں سے یہ حقیقت ایک مرتبہ پھر واضح ہو جاتی ہے کہ انسان کے بناؤ بگاڑ، اور اس کی صحت و فساد کا اصل اور بنیادی تعلق اس کے اپنے قلب و باطن سے ہے، جیسی کسی کی نیت ہو گی ویسی ہی اس کو مراد ملے گی، وباللہ التوفیق لما یحب و یرید، وعلیٰ ما یحب و یرید، بکل حالٍ من الاحوال، وفی کل مواطن فی الحیاۃ، وہو الہادی الی سبیل الرشاد
۴۷۔۔ کہ اس کے لئے نہ کوئی مشکل ہو سکتی ہے اور نہ کسی طرح کی رکاوٹ۔ سو ایسے لوگوں کو اس کی گرفت اور پکڑ سے ہمیشہ بچتے اور ڈرتے رہنا چاہیے کہ اس کا یہ عذاب ان پر کبھی بھی اور کسی بھی شکل میں آ سکتا ہے۔ اور چہرہ چونکہ انسان کا سب سے اشرف اور اعلیٰ حصہ ہوتا ہے، اور اسی میں حضرت خالق جَلَّ مَجْدُہ، نے اپنی قدرت کاملہ، حکمت بالغہ، اور عنایت شاملہ سے سمع و بصر وغیرہ کے وہ عظیم الشان قوائے علم و ادراک رکھے ہیں جو نور علم و حکمت کے اکتساب اور ان سے فیضیابی کے عظیم الشان ذرائع و وسائل ہیں جن سے صحیح طریقے سے کام لے کر انسان اپنے لئے دارین کی سعادت و سرخروئی سے سرفرازی کا سامان کر سکتا ہے اور یہی ان کا اصل اور حقیقی مصرف ہے کہ ان کو معرفت حق و ہدایت کے لئے استعمال کیا جائے، اور اسی کے لئے قدرت نے اس کو یہ عظیم الشان قوائے علم و ادراک عطاء فرمائے ہیں، اس لئے انسان اگر ان سے ان کا یہ اصل کام نہیں لیتا، بلکہ وہ الٹا ان کو ان کے مقصد وجود کے خلاف استعمال کرتا ہے تو وہ اس قابل نہیں رہتا کہ ان کو اس کے پاس باقی رکھا جائے بلکہ وہ اس لائق ہو جاتا ہے کہ ان کو اس سے سلب کر دیا جائے۔ اور اس کے چہرے کو الٹ کر اور بدل کر سپاٹ کر دیا جائے۔ والعیاذ باللہ العظیم
۴۸۔۔ سو اس سے شرک کی سنگینی واضح ہو جاتی ہے۔ اسی لئے دوسرے مقام پر اس بارے تصریح فرمائی گئی کہ شرک ظلم عظیم ہے، ارشاد ہوتا ہے اور تاکید در تاکید کے اسلوب و انداز میں ارشاد ہوتا ہے، اِنَّ الشِّرْکَ لَظَلْمٌ عَظِیْم (لقمان۔۱۳) اسی لئے دوسرے مقام پر اس کی تصریح فرما دی گئی کہ مشرک کے لئے جنت حرام ہے۔ اس کا دائمی ٹھکانا دوزخ ہے اور یہ کہ ایسے ظالموں کے لئے کوئی مددگار نہیں ہو سکتا۔ ارشاد ہوتا ہے اور صاف اور صریح طور پر اور حرفِ تاکید کے ساتھ ارشاد ہوتا ہے اِنَّہ مَنْ یُّشْرِکْ بِاللّٰہِ فَقَدْ حَرَّمَ اللّٰہُ عَلَیْہِ الْجَنَّۃَ وَمَأَوَاہُ النَّارُ وَمَا لِلظَّالِمِیْنَ مِنْ اَنْصَارِ (المائدۃ۔۷۲) اللہ تعالیٰ ہمیشہ اور ہرحال میں عقیدہ توحید سے سرفراز و سرشار رکھے، اور ہرحال میں راہِ حق و ہدایت پر مستقیم و ثابت قدم رہنے کی توفیق بخشے، اور شرک کے ہر شائبہ سے ہمیشہ اپنے حفظ و امان میں رکھے، اور نفس و شیطان کے ہر مکر و فریب سے اپنی پناہ میں رکھے، آمین ثم آمین
۵۰۔۔ سو اللہ پاک سبحانہ و تعالیٰ پر افتراء باندھنا، اور ایسی بات اس کے ذمے لگانا جو اس نے نہیں فرمائی، ایک ایسا کھلم کھلا گناہ ہے جس میں کسی طرح کے خفاء و غموض کی کوئی گنجائش نہیں۔ اور اپنی پاکیزگی کا دعویٰ کرنے والے ان لوگوں سے مراد یہود ہیں جن کا کہنا تھا کہ دوزخ کی آگ ہمیں چھوئے گی بھی نہیں، سوائے گنتی کے کچھ دنوں کے۔ جیسا کہ دوسرے مقام پر ان کا یہ قول اس طرح نقل فرمایا گیا ہے۔ وَقَالُوْا لَنْ تَمَسَّنَا النَّارُ اِلاَّ اَیَّامًا مَّعَدُوْدَۃً الایٰۃ(البقرہ۔٨٠) نیز ان کا کہنا تھا کہ جنت میں یہود یا نصاری کے سوا اور کوئی داخل ہو ہی نہیں سکے گا، جیسا کہ سورہ بقرہ ہی کے ایک دوسرے مقام پر ان کے بارے میں ارشاد فرمایا گیا وَقَالُوْا لَنْ یَّدْخُلَ الْجَنَّۃَ اِلاَّ مَنْ کَانَ ہُوْدًا اَوْ نَصَارَیٰ الایٰۃ (البقرہ۔۱۱۱) نیز ان لوگوں کا کہنا تھا کہ ہم لوگ اللہ کے بیٹے اور اس کے پیارے ہیں۔ جیسا کہ دوسرے مقام پر ان کے اس کفر یہ قول کو اس طرح ذکر فرمایا گیا ہے وَقَالَتِ الْیَہُوْدَ وَالنَّصَاریٰ نَحْنُ اَبْنَاءُ اللّٰہِ وَاَحِبَّاءُہ، الایٰۃ (المائدہ۔ ۱٨) سو یہ تھے کچھ نمونے ان لوگوں کے دعووں، اور ان کے ان افترأت کے جو انہوں نے اللہ پر باندھے۔ والعیاذُ باللہ العظیم
۵۴۔۔ سو ان لوگوں کے حسد، اور ان کے اعتراض، سے کچھ فرق نہیں پڑتا۔ اللہ تعالیٰ کی عطاء و بخشش اس کے اپنے ہی قبضہ قدرت و اختیار میں ہے۔ وہ جس کو چاہے۔ جس قدر چاہے، اور جس سے چاہے نوازے۔ سب اختیارات اس کے اپنے ہاتھ میں ہیں، اور وہی جانتا ہے کہ کون کس لائق ہے اور کس کو کس عنایت و نوازش سے سرفراز کیا جائے سو اس کی تقسیم و عطاء پر حسد کرنا ایسے لوگوں کی اپنی حماقت اور محرومی کی دلیل ہے۔ والعیاذ باللہ۔
۵۵۔۔ سو جہنم کی وہ دہکتی بھڑکتی آگ ایسے ضدی اور ہٹ دھرم منکروں کے لئے کافی اور ایسی کافی ہو گی کہ ان کے کفر و انکار کی ان کو وہاں پر پوری اور بھرپور سزا مل جائے گی اور ایسی اور اس طور پر کافی ہو گی کہ کوئی کسر باقی نہیں رہے گی۔ سو ایسے کافر اور منکر لوگ اگر اس دنیا میں ہمیشہ عیش و عشرت ہی میں رہیں تو بھی اس سے کچھ فرق نہیں پڑتا۔ کہ ان کا انجام بہرحال یہ ہونے والا ہے اور اپنے کفر و انکار کے نتیجہ میں انہوں نے آخرت کے اس ابدی جہان میں ہمیشہ ایسے ہولناک عذاب میں رہنا ہے۔ جس کا تصور کرنا بھی کسی کے بس میں نہیں، کہ کفر و انکار کا نتیجہ وانجام بہرحال یہی ہے والعیاذ باللہ العظیم۔
۵۶۔۔ سو اس قادر مطلق کے لئے کچھ بھی کرنا مشکل نہیں وہ جو چاہے اور جیسا چاہے کرے۔ لیکن وہ چونکہ عزیز ہونے کے ساتھ ساتھ حکیم بھی ہے اس لئے وہ جو بھی کچھ کرتا ہے اپنی حکمت مطلقہ کے تقاضوں کے مطابق ہی کرتا ہے سو جس کافر کا آخری انجام یہ ہونے والا ہے اور اس کو ہمیشہ کے لئے ایسے ہولناک عذاب میں رہنا ہے اس کو اگر دنیا کی ساری دولت بھی مل جائے تو بھی اس کو کیا ملا؟ اور اس سے بڑھ کر محروم و بدبخت اور کون ہو سکتا ہے؟ والعیاذ باللہ جل وعلا۔ اور اس کے برعکس جس مومن صادق کو اس ہولناک انجام سے بچا کر جنت کی سدا بہار نعمتوں سے سرفراز کر دیا جائے اس سے بڑھ کر خوش نصیب اور کون ہو سکتا ہے۔ اگرچہ اس کو دنیا میں نان جویں بھی میسر نہ رہیں ہو۔ سو اصل دولت ایمان و یقین کی دولت ہے۔ جو دارین کی سعادت و سرخروئی سے سرفراز کرنے والی واحد اور عظیم الشان دولت ہے اس کے بعد اگر دنیا ملے تو بھی خیر ہے، اور نہ ملے تو بھی خیر، جبکہ ایمان سے محرومی، والعیاذ باللہ کی صورت میں دنیا ملے تو بھی عذاب، اور نہ ملے تو بھی عذاب، سو اصل دولت ایمان کی دولت ہے، جس سے سرفرازی ہر خبر سے سرفرازی ہے۔ اور اس سے محرومی ہر خبر سے محرومی۔ والعیاذ باللہ العظیم۔ فَالْحَمْدُلِلّٰہِ الَّذِیْ شَرَّفْنَا بِہٖ اَللّٰہُمَّ فَثَبِّتْنَا عَلَیْہِ وَزِدْنَا مِنْہُ۔ آمین ثم آمین یا رب العالمین
۵۷۔۔ ایسے عظیم الشان اور گھنے سایوں میں کہ اس دنیا میں ان کا پوری طرح تصور کرنا بھی کسی کے بس میں نہیں اور ایسی عظیم الشان اور بے مثال نعمتوں میں ان خوش نصیبوں کو ہمیشہ ہمیشہ کے لئے رہنا نصیب ہو گا۔ سو یہی ہے اصل اور حقیقی کامیابی اور اسی کو اپنا اصل اور حقیقی نصب العین بنانا تقاضائے عقل و نقل ہے لِمِثْلِ ہٰذَا فَلْیَعْمَلِ الْعَامِلُوْنَ اور اس کے لئے عمل اور کوشش کا موقع اسی دنیاوی زندگی کی فرصت محدود و مختصر میں ہے اور بس، اس کے بعد اس کے لئے نہ کوئی موقع ہو گا، نہ امکان، پس عقل و نقل سب کا تقاضا ہے کہ اصل محنت و مشقت آخرت کی اس حقیقی زندگی اور اسی کی کامیابی کے حصول کے لئے کی جائے۔ اللہ توفیق بخشے اور ہمیشہ اور ہر حال میں ہر قدم اپنی رضا کی راہوں پر ہی اٹھانا نصیب فرمائے۔ آمین ثم آمین یا رب العالمین
۵۹۔۔ سو اس سے واضح فرما دیا گیا کہ اللہ اور اس کے رسول کی اطاعت و فرمانبرداری اصل، مطلق، اور غیر مشروط ہے، جبکہ ان دونوں اطاعتوں کے سوا دوسری ہر اطاعت انہی دو اطاعتوں کے تابع اور انہی کے ساتھ مشروط ہے پس ان دو کے سوا دوسری ہر اطاعت اسی وقت اور اسی صورت میں جائز اور قابل قبول ہو گی، جبکہ وہ اللہ اور اس کے رسول صلی اللہ علیہ و سلم کی اطاعت کے خلاف نہ ہو۔ اگر اس کے خلاف ہو گی تو وہ مردود اور ناقابل قبول ہو گی۔ اسی لئے اس سلسلہ میں یہ اصولی ہدایت دی گئی ہے کہ لَاطَاعَۃَ لِمَخْلُوْقٍ فِیْ مَعْصِیَۃِ الْخَالِقِ۔ یعنی کسی بھی مخلوق کی ایسی کوئی طاعت و فرمانبرداری جائز نہیں، جو حضرت خالق جَلَّ مَجْدُہ، کی معصیت میں ہو۔ اور اللہ کے رسول صلی اللہ علیہ و سلم کی اطاعت دراصل اللہ ہی کی اطاعت ہوتی ہے، کیونکہ رسول صلی اللہ علیہ و سلم جو بھی کچھ کہتے اور فرماتے ہیں وہ اللہ تعالیٰ ہی کے حکم و ارشاد کے مطابق ہوتا ہے۔ اسی لئے دوسرے مقام پر ارشاد فرمایا گیا وَمَنْ یُّطِعِ الرَّسُوْلَ فَقَدْ اَطَاعَ اللّٰہ الایٰۃ(النساء۔۸۰) یعنی جس نے رسول کی اطاعت کی اس نے دراصل اللہ ہی کی اطاعت کی۔ کیونکہ رسول کا حکم و ارشاد اپنی خواہش کی بناء پر نہیں ہوتا بلکہ وہ اللہ تعالیٰ کی وحی ہی کی بناء پر ہوتا ہے جیسا کہ دوسرے مقام پر اس کی اس طرح تصریح فرمائی گئی ہے وَمَا یَنْطِقُ عَنِ الْہَویٰ اِنْ ہُوَ اِلاَّ وَحْیٌ یُّوْحیٰ (النجم۔ ۳۔۴) اسی لئے کہا جاتا ہے۔ گفتہ اُو گفتہ اللہ بود، اگرچہ از حلقوم عبد اللہ بود، یعنی ان کا فرمان اللہ ہی کا فرمان ہوتا ہے۔ اگرچہ وہ اللہ کے بندے کی زبان سے نکلتا ہے۔ علیہ الصلوٰۃ والسلام۔ 
      ۲۔ یعنی وہ لوگ جن کا حکم چلتا ہے اور جن کی بات مانی جاتی ہے حضرات اہل علم میں سے بعض نے کہا کہ اس سے مراد امراء ہیں۔ اور بعض نے کہا علماء، لیکن اصل اور حق یہی ہے کہ لفظ کو اپنے عموم ہی پر رکھا جائے جو ان دونوں ہی اہم طبقوں کو شامل ہے۔ اور جب آیت کریمہ میں صرف علماء یا امراء کا لفظ نہیں ذکر فرمایا گیا۔ بلکہ اولوالامرجیسا عام کلمہ ارشاد فرمایا گیا ہے، جو ان دونوں ہی طبقوں کو عام اور شامل ہے تو پھر اس کو کسی ایک ہی مفہوم کے ساتھ مختص کر دینا کیونکر درست اور جائز ہو سکتا ہے؟ اور اگر بنظر غور دیکھا جائے تو اس کا اصل اور اولین مصداق علمائے کرام ہی قرار پاتے ہیں، ایک تو اس لئے کہ جن لوگوں نے اس کا مصداق امراء اور حکام کو قرار دیا ہے انہوں نے بھی اس بات کی تصریح کی ہے کہ اس سے مراد وہ امراء و حکام ہیں جو کہ امراء حق ہوں نہ کہ امراء ظلم و جور اور حدیث میں اس کی تصریح فرمائی گئی ہے کہ وہ کتاب اللہ کے مطابق تمہاری راہنمائی کرتے ہوں (یَقُوْدُکُمْ بِکِتَابِ اللّٰہِ) اور کتاب اللہ کا علم ظاہر ہے کہ علماء کرام ہی کے پاس ہوتا ہے اس لئے مآل کار کے اعتبار سے معاملہ علماء ہی کی طرف لوٹتا ہے اور دوسرے اس لئے کہ اس آیت کریمہ کے اولین مخاطب حضرات صحابہ کرام رضوان اللہ علیھم اجمعین ہی ہیں، اور ظاہر ہے کہ وہاں پر اور اس دور میں امراء و حکام کا یہ تصور سرے سے موجود ہی نہیں تھا جو آج پایا جاتا ہے اس لئے آیت کریمہ کا مصداق صرف امراء یا صرف حکام کو قرار دینا درست نہیں ہو سکتا۔ بلکہ اصل اور دل لگتی بات یہی ہے کہ لفظ کو اپنے عموم ہی پر رکھا جائے جیسا کہ تبادر و اطلاق کا تقاضا ہے پس رائے اور فیصلہ علمائے حق ہی کا معتبر ہو گا۔ اور اس کی تنفیذ امراء و حکام کریں گے جو قوت تنفیذ کے مالک ہوتے ہیں اسی لئے حضرت ابن عباس رضی اللہ فرماتے ہیں کہ اس سے مراد اہل فقہ و دین ہیں (محاسن وغیرہ) پس علماء و حکام کرام میں سے جو بھی کتاب وسنت کے مطابق حکم و ارشاد فرمائیں ان کی اطاعت فرمانبرداری کی جائے، وباللہ التوفیق لما یحب و یرید
۶۲۔۔ سو اس سے منافقوں کے منافقانہ ایمان اور ان کے زبانی کلامی دعووں کی اصل اور حقیقت کو ظاہر فرمایا گیا ہے کہ ان لوگوں کو جب اپنے منافقانہ عمل و کردار کے نتیجے میں کوئی مصیبت پیش آتی ہے تو یہ اللہ کے نام کی قسمیں اٹھا اٹھا کر اپنی صفائی پیش کرنے لگتے ہیں، اور یہی طریقہ ہوتا ہے منافقوں کا، کہ وہ ایمان و یقین کی قوت سے محرومی کے نتیجے میں قسمیں کھا کھا کر دوسروں کو یقین دلانے کی کوشش کرتے ہیں، روایات میں وارد ہے کہ ایک منافق اور یہودی کا آپس میں کسی بات کے بارے میں تنازع اور جھگڑا پیدا ہو گیا تو اس پر یہودی نے کہا کہ چلو محمد (صلی اللہ علیہ و سلم) کے پاس چلتے ہیں اور ان سے اس بارے میں فیصلہ کراتے ہیں کیونکہ اس کو یہودی اور کافر ہونے کے باوجود یہ یقین تھا کہ حضور صلی اللہ علیہ و سلم حق ہی کے مطابق فیصلہ فرمائیں گے۔ اور اس معاملے میں چونکہ حق پر میں ہی ہوں اس لئے وہاں پر فیصلہ یقیناً میرے ہی حق میں ہو گا جبکہ اس کے برعکس منافق کا اصرار تھا کہ تنازع یہودیوں کے سردار کعب بن اشرف کے پاس لے جائیں اس لئے کہ اس کو اندر سے یہ یقین تھا کہ اس معاملے میں چونکہ میں حق پر نہیں ہوں لہٰذا اس میں حضور صلی اللہ علیہ و سلم کے یہاں فیصلہ یقیناً میرے خلاف ہو گا۔ جبکہ یہودی سردار کے پاس دوسرے مختلف ذرائع سے فیصلہ اپنے حق میں کرایا جا سکتا ہے۔ آخرکار وہ دونوں ہی اپنا معاملہ آنحضرت صلی اللہ علیہ و سلم کی خدمت میں لے گئے۔ تو حضور صلی اللہ علیہ و سلم نے معاملہ سننے کے بعد فیصلہ یہودی کے حق میں فرما دیا کہ حق اسی کا بنتا تھا۔ اس کے بعد اس منافق نے یہودی سے کہا کہ اب چلتے ہیں حضرت عمر رضی اللہ کے پاس، تاکہ یہ معاملہ نظر ثانی کے لئے ان کی خدمت میں پیش کر سکیں۔ اس کا خیال شاید یہ رہا ہو گا کہ حضرت عمر رضی اللہ کی غیرت ایمانی چونکہ ضرب المثل ہے اور میں ظاہری طور پر مسلمان تو ہوں ہی جبکہ میرا مد مقابل یہودی ہے اس لئے حضرت عمر رضی اللہ اپنی ضرب المثل ایمانی غیرت اور دینی حمیت کی بناء پر میرے حق میں فیصلہ کر دیں گے۔ سو یہ دونوں حضرت عمر رضی اللہ کے پاس پہنچے اور اپنا کیس ان کے سامنے پیش کیا اس موقع پر یہودی نے حضرت عمر رضی اللہ سے عرض کیا کہ حضرت اس سلسلے میں یہ بات واضح رہنی چاہیے کہ اس کیس کے بارے میں اس سے پہلے آنحضرت صلی اللہ علیہ و سلم میرے حق میں فیصلہ صادر فرما چکے ہیں تو اس پر حضرت عمر رضی اللہ نے تعجب کے انداز میں اس منافق سے پوچھا کہ کیا واقعی بات ایسے ہی ہے؟ تو اس نے کہا ہاں۔ تب حضرت عمر رضی اللہ نے ان دونوں سے فرمایا عَلیٰ رِسْلِکُمَا (یعنی تم دونوں یہیں ٹھہرو میں ابھی آتا ہوں) سو آپ گھر کے اندر تشریف لے گئے اور اپنے ہاتھ میں ایک تلوار لے کر واپس آئے۔ اور آتے ہی اس منافق کی گردن اتار دی اور ارشاد فرمایا کہ یہی فیصلہ ہے عمر کا اس شخص کے حق میں جو اللہ کے رسول صلی اللہ علیہ و سلم کے فیصلے پر راضی نہیں ہوتا۔ تو اس پر یہ آیت کریمہ نازل ہوئی جس سے حضرت عمر رضی اللہ کے فیصلے کی تصویب و تائید فرما دی گئی۔ سو اس سے واضح ہو جاتا ہے کہ اللہ اور اس کے رسول صلی اللہ علیہ و سلم کے فیصلے پر راضی نہ ہونا کفر ہے اور اسی اہم اور بنیادی حقیقت کی تصریح اگلی آیات کریمات میں فرما دی گئی، کہ اللہ اور اس کے رسول صلی اللہ علیہ و سلم کے فیصلے پر راضی اور مطمئن ہونا مومن ایمان کا تقاضا ہے، ورنہ محض زبانی کلامی دعووں اور جمع خرچ کا کچھ فائدہ نہیں، والعیاذ باللہ العظیم، اللہ ہمیشہ ہرحال میں اور ہر اعتبار سے اپنی حفاظت اور پناہ میں رکھے۔ اور نفس و شیطان کے ہر مکر و فریب سے محفوظ رکھے۔ آمین ثم آمین یا رب العالمین
۶۹۔۔ سو یہ رفاقت و سنگت ایسی عظیم الشان رفاقت و سنگت ہے کہ اس جیسی دوسری کوئی رفاقت و سنگت ہو ہی نہیں سکتی، اور یہ ایسی رفاقت و سنگت ہے جو انسان کو دارین کی سعادت و سرخروئی سے نوازتی اور سرفراز کرتی ہے سو اس سے اس اہم اور بنیادی حقیقت کو واضح فرما دیا گیا کہ اللہ اور اس کے رسول صلی اللہ علیہ و سلم کی اطاعت و فرمانبرداری جس کی دعوت ان لوگوں کو دی جاتی ہے یہ کوئی خسارے کی چیز نہیں، بلکہ یہ انسان کو دارین کی سعادت و سرخروئی سے بہرہ مند و سرفراز کرنے کا ذریعہ و وسیلہ ہے اور اس میں سراسر اور بہرحال بندوں کا خود اپنا ہی بھلا ہے دنیا کی اس عارضی زندگی میں بھی اور آخرت کے اس حقیقی اور ابدی جہان میں بھی کہ جو اس دنیا کے بعد آنے والا ہے اور اطاعت گزار لوگوں کے حضرات انبیاء ورسل وغیرہ کے ساتھ ہونے سے یہ لازم نہیں آتا کہ کہ وہ درجہ و مرتبہ میں ان کے ساتھ اور ان کے برابر ہو جائیں گے، کیونکہ ان حضرات کے درجات و مراتب تو بہرحال بہت بلند و بالا ہونگے۔ بلکہ اس کا مطلب یہ ہے کہ مراتب و درجات کے فرق و تفاوت کے باوجود ان لوگوں کو ان کی معیت اور رفاقت نصیب ہو گی سو یہ ایسے ہی ہے جیسے کہا جائے کہ فلاں فلاں لوگ بادشاہ کے ساتھ تھے یا ساتھ ہوتے ہیں ظاہر ہے اس کا یہ مطلب نہ یہ ہے نہ ہو سکتا ہے کہ وہ سب بادشاہ کے درجہ و مرتبہ میں اس کے برابر ہو گئے۔ بہرکیف اس سے اس حقیقت کو واضح فرما دیا گیا کہ اطاعت گزاروں کا درجہ و مرتبہ بہت بڑا ہے وباللہ التوفیق، لما یحب و یرید، وعلی ما یحب و یرید
۷۱۔۔ سو اس سے جہاد و قتال کی دونوں صورتوں کی ہدایت فرمائی گئی ہے یعنی باقاعدہ اور منظم جنگ کی صورت کی بھی جبکہ دونوں طرف کی فوجیں آمنے سامنے ہوں۔ اور مختلف ٹکڑیوں اور گروپوں کی شکل میں بھی جیسا کہ گوریلہ جنگ میں ہوتا ہے۔ سو حسب موقع و محل ان دونوں میں سے جس کا بھی موقع ہو اسی سے کام لیا جائے۔ اور مقصود بہرحال اعلاءِ کلمۃ اللہ اور دفاع حق ہو۔ اور ایک مقصد کے حاصل کرنے کے طریقے مختلف ہو سکتے ہیں۔ اور حسب موقع جو مفید و مطلب ہوں وہ سب ہی مامور و مطلوب ہوتے ہیں۔
۷۲۔۔ سو ایسے خود غرض اور موقع پرست لوگ چونکہ ایمان و یقین کی اصل اور حقیقی دولت سے محروم، اور امید اجر و ثواب سے عاری اور بے بہرہ ہوتے ہیں، اس لئے ان کا سارا معاملہ دنیاوی مفاد اور مادی فوائد و منافع ہی کے تابع اور انہی کے پیش نظر ہوتا ہے۔ اور وہ جہاد و قتال کو بھی اسی نقطہ نظر سے دیکھتے ہیں جبکہ مومن صادق کی جنگ اور اس کا جہاد اللہ تعالیٰ ہی کی رضا و خوشنودی کے لئے ہوتا ہے۔ اس لئے ان کے سامنے اسی طرح کوئی مادی مفاد اور دنیاوی مقصد نہیں ہوتا۔ اس لئے وہ اپنے رب کی رضا کی خاطر اور کلمہ حق کی سربلندی کے لئے پورے صدق و اخلاص اور بہادری و بے جگری سے لڑتا ہے۔ یہاں تک کہ راہ حق میں اپنی جان کا نذرانہ بھی پیش کر دیتا ہے۔ اور اسطرح وہ حقیقی کامیابی و کامرانی سے سرفراز ہوتا ہے۔
۷۴۔۔ اتنے بڑے اجر سے جس کی عظمت شان کا احاطہ و ادراک بھی اللہ وحدہٗ لاشریک کے سواء اور کسی کے لئے ممکن نہیں، سو اللہ کی راہ میں اور اس کی رضا کے لئے لڑنے والوں کے لئے کامیابی ہی کامیابی ہے ناکامی وہاں ہے ہی نہیں کہ ان کا پہلا قدم بھی ان کی آخری منزل کے برابر ہوتا ہے۔ وباللہ التوفیق لما یحب و یرید، وعلی ما یحب و یرید، بکل حالٍ مِّنَ الاحوال،
۷۵۔۔ یعنی ایسا حمایتی اور مددگار جو ایسے ظالموں کے مقابلے میں ہماری حمایت اور نصرت و مدد کر سکے، سو اس ارشاد ربانی سے جہاد کے دواعی اور محرکات میں سے دو اہم داعیوں کا ذکر و بیان فرمایا گیا ہے، ایک یہ کہ یہ جہاد فی سبیل اللہ ہے یعنی اللہ کی راہ میں اور اس کی رضا و خوشنودی کے لئے جو کہ دارین کی سعادت و سرخروئی سے سرفرازی کے لئے سب سے اہم ذریعہ و وسیلہ ہے، اور دوسرا اہم داعیہ اس ضمن میں یہ ذکر فرمایا گیا ہے کہ تم لوگوں کو کیا ہو گیا کہ تم لوگ ان کمزور مردوں، عورتوں، اور بچوں کے لئے نہیں لڑتے جو دشمنوں کی طرف سے طرح طرح کے ظلم سہہ رہے ہیں اور وہ چیخ چیخ کر کہتے ہیں کہ اے ہمارے رب ہمیں نکال دے اس بستی سے جس کے باشندے ظالم ہیں اور ہمارے لئے اپنی طرف سے کوئی حمایتی اور مددگار مقرر فرما دے، حضرات مفسرین کرام کا عام طور پر کہنا ہے کہ اس سے مراد مکہ مکرمہ کے مظلوم مسلمان ہیں۔ مگر اس تقیید اور تخصیص کی کوئی خاص وجہ نہیں۔ جبکہ اصل اور بہتر یہی ہے کہ ان الفاظ کو اپنے عموم پر ہی رکھا جائے تاکہ یہ ارشاد اپنے عموم شمول کے اعتبار سے ہر دور کے اور ہر موقع و مقام کے مظلوم مسلمانوں کو شامل رہے۔ کہ جہاد تو بہرحال قیامت تک کے لئے باقی رہنے والا ہے۔ واللہ اعلم بمراد کلامہ جَلَّ وَعَلا
۷۶۔۔ سو اس ارشاد سے مسلمانوں کے جہاد اور کافروں کی جنگ کے درمیان فرق واضح فرما دیا گیا کہ مسلمانوں کا جہاد اللہ کی راہ میں اور اس کی رضا کے لئے ہوتا ہے۔ تاکہ اللہ کا کلمہ بلند ہو، اور دشمنان اسلام راہ حق و ہدایت میں رکاوٹ نہ بن سکیں۔ اور عبادت و بندگی اللہ وحدہٗ لاشریک ہی کی کہ معبود برحق بہرحال وہی اور صرف وہی وحدہٗ لاشریک ہے سبحانہ و تعالیٰ ہے جبکہ اس کے برعکس کافروں کی جنگ شیطان کی راہ میں اور اس کے مقاصد خبیثہ کی تکمیل کے لئے ہوتی ہے والعیاذ باللہ العظیم
۷۷۔۔ سو اس سے منافقوں کے تعجب انگیز حال کو بیان فرمایا گیا ہے کہ جب تک جہاد فرض نہیں ہوا تھا تو یہ لوگ بڑے زور و شور سے جہاد کا مطالبہ کرتے تھے اور اس طور پر کہ گویا یہ اس کے لئے بڑے بے تاب ہیں۔ اور ان سے کہا جاتا تھا کہ ابھی جہاد کا وقت نہیں آیا۔ اس لئے فی الوقت تم لوگ صبر و ضبط سے کام لو وہی نماز قائم کرو، اور زکوٰۃ ادا کرو، لیکن جب ان پر جہاد فرض کر دیا گیا تو ان کا معاملہ ان کے اس سابقہ رویے سے یکسر مختلف تھا۔ اور یہ لوگوں سے ایسے ڈرنے لگے جیسے اللہ سے ڈرنا چاہیے۔ اور کہنے لگے کہ اے ہمارے رب تو نے ہم پر جہاد کیوں فرض کر دیا ہمیں کچھ اور مہلت کیوں نہ دے دی سو یہی حال ہوتا ہے ان لوگوں کا جن کے دل ایمان و یقین کی دولت سے عاری اور محروم ہوتے ہیں، اور ایسے لوگ محض زبانی و کلامی دعوے کرنے والے ہوتے ہیں۔ اور محض زبانی جمع خرچ سے کچھ نہیں بن سکتا۔ بلکہ اصل چیز تو وہ قوت ایمان و یقین ہے جو مومن صادق کے دل میں ہوتی ہے۔ اور جس سے وہ ہر سختی کو برداشت کرتا، اور ثابت قدم رہتا ہے۔ سو ایمان صادق کی دولت ہی اصل اور حقیقی دولت ہے جو انسان کو دارین کی سعادت و سرخروئی سے سرفراز کرنے والی واحد دولت ہے جو انسان کو اپنے خالق و مالک کی رضا و خوشنودی کے حصول کے لئے ہر قسم کی قربانی پر آمادہ اور تیار کرتی ہے، وباللہ التوفیق لما یحب و یرید، وعلی ما یحب و یرید، بکل حالٍ من الاحوال،
      ۲۔ پس نہ تمہاری کوئی نیکی ضائع ہو گی، اور نہ ہی کوئی ناکردہ گناہ تمہارے کھاتے میں ڈالا جائے گا، بلکہ تمہارا اپنا کیا کرایا ہی تمہارے لئے محفوظ رکھا جا رہا ہے۔ اور اسی کا بدلہ تم لوگوں کو دیا جائے گا۔ اور بھرپور طریقے سے جائے گا۔ اور ایسا اور اس طور پر کہ تمہاری برائی کا بدلہ تو تمہیں برابر سرابر ہی دیا جائے گا، لیکن نیکی کا بدلہ تم کو کم سے کم دس گنا اور اس سے بھی کہیں زیادہ بڑھا کر دیا جائے گا۔ سو جو لوگ کفر و نفاق کی راہ پر چل رہے ہیں وہ خود اپنا ہی نقصان کر رہے ہیں۔ اور ایسا نقصان جو کہ بڑا ہی ہولناک اور ناقابل تلافی نقصان ہے اور جو تقویٰ و پرہیزگاری کی راہ پر چل رہے ہیں وہ اپنی ہی بہتری اور بھلائی کا سامان کر رہے ہیں، اور ایسی عظیم الشان بھلائی کا، کہ اس کے نتیجے میں ان کو جنت کی ابدی اور سدا بہار نعمتوں سے سرفرازی نصیب ہو گی وباللہ التوفیق لما یحب و یرید، وعلی ما یحب و یرید، بکل حالٍ من الاحوال۔
۷۸۔۔ سو یہ کفر و نفاق کی نحوست اور اس کی مت ماری کا ایک نتیجہ اور برا پھل ہے، اور اسی بناء پر جب ان کو دنیا کی کوئی اچھائی نصیب ہوتی ہے تو یہ کہتے ہیں کہ یہ اللہ کی طرف سے ہے یعنی یہ ہمیں اتفاقی طور پر یونہی مل گئی ہے اور اگر ان کو کوئی تکلیف اور برائی پیش آتی ہے تو اس کو یہ لوگ اپنی نحوست اور بدبختی کی بناء پر پیغمبر صلی اللہ علیہ و سلم کی نحوست قرار دیتے ہیں اور کہتے ہیں کہ یہ تمہاری وجہ سے پیش آئی ہے، سو یہ ایسے ہی ہے جیسا کہ فرعون کی بدبخت قوم کا کہنا اور ماننا تھا حضرت موسیٰ علیہ السلام کے بارے میں جیسا کہ دوسرے مقام پر اس کی اس طرح تصریح فرمائی گئی کہ جب ان کو کوئی اچھی حالت نصیب ہوتی۔ تو وہ کہتے کہ یہ تو ہمارے ہی لئے ہے اور ہم ہی اس کے اہل اور حقدار ہیں اور جب کوئی بری حالت پیش آتی تو اس کو وہ لوگ موسیٰ اور ان کے ساتھیوں کی نحوست کا نتیجہ قرار دیتے۔ حالانکہ ان کی نحوست خود ان کے اپنے ہی ساتھ تھی، لیکن ان کے اکثر جانتے نہیں تھے۔ (الاعراف۔ ۱۳۱) سو اس طرح کفر و شرک اور نفاق و بے دینی سے انسان کی مت مار دی جاتی ہے، والعیاذ باللہ العظیم
۷۹۔۔ اور ایسی کافی کہ اس کی گواہی کے بعد کسی اور کی گواہی کی کوئی ضرورت ہی نہیں رہتی اور جب اس کی گواہی آپ کے حق میں ہے تو پھر ایسے بدبختوں کی اس طرح کی دلآزار باتوں کی آپ کو کیا پرواہ ہو سکتی ہے؟ سو اصل حقیقت یہی ہے کہ اس دنیا میں اچھی یا بری جو بھی کوئی حالت پیش آتی ہے وہ سب اللہ وحدہٗ لاشریک ہی کی طرف سے ہوتی ہے کہ اللہ تعالیٰ کی اس پوری کائنات میں مشیّت اسی وحدہٗ لاشریک کی چلتی ہے کسی اور کا اس میں کوئی عمل دخل نہ ہے نہ ہو سکتا ہے کہ اس کی پیدا کردہ کائنات میں اس کے ارادے کے ساتھ کسی اور کے ارادے کا کوئی عمل دخل نہیں ہو سکتا ہے۔ اور اس کا کام اور اس کی شان ہی کرم کرنا اور احسان فرمانا ہے، اور اس نے اپنی اس کائنات کو بنایا ہی اس لئے ہے کہ وہ اپنی مخلوق پر اپنا کرم و احسان فرمائے۔ جبکہ بری حالت انسان کے عمل و کردار کے نتیجے میں آتی ہے جیسا کہ یہاں اس کی تصریح فرمائی گئی ہے اور دوسری مختلف نصوص میں اس کو طرح طرح سے واضح فرمایا گیا ہے اور یہ اس لئے کہ خیر کا ظہور خداوند قدوس کی رحمت کے اقتضاء سے ہوتا ہے لیکن شر ہر انسان کے اپنے عمل پر مترتب ہوتا ہے اس اعتبار سے شر کا تعلق انسان کے اپنے ہی نفس سے ہوتا ہے والعیاذ باللہ جل وعلا بکل حالٍ من الاحوال، وفی کل موطنٍ من المواطن فی الحیاۃ
۸۲۔۔ سو یہ استفہام ترغیب و تحریض کے لئے ہے، یعنی ان لوگوں کو قرآن حکیم میں غور و فکر اور اس میں تدبر و تفکر سے کام لینا چاہئے، تاکہ اس کی صداقت و حقانیت اور اس کی عظمت شان ان کے لئے واضح ہو سکے۔ کیونکہ اس میں ماضی و مستقبل، دنیا و آخرت احکام و عبر، طبیعات و ما بعد الطبیعات، وغیرہ سب ہی کے بارے میں تعلیمات و ہدایات دی گئی ہیں اور انسان کی پیدائش سے لیکر اس کی موت تک اور موت کے بعد عالم برزخ اور عالم آخرت تک سے متعلق جملہ امور کے بارے میں راہنمائی فرمائی گئی ہے، اور عقائد و عبادات، اخلاق و معاملات، اور زندگی کے تمام دائرہ اور جملہ پہلووں سے متعلق واضح تعلیمات دی گئی ہیں اور اس کے نزول کا زمانہ تیئس سال کے طویل عرصے پر پھیلا ہوا ہے۔ جس میں یہ کلام حکیم مختلف اوقات و احوال میں نازل ہوتا رہا۔ لیکن اس سب کے باوجود اس میں اول سے لے کر آخر تک ایک ہی شان قائم ہے۔ نہ اس کے زبان و بیان میں کوئی فرق آیا، نہ اس کے معانی و مطالب میں حالانکہ اتنے طویل عرصے میں انسان کی طبیعت اس کی فکر و سوچ وغیرہ میں کتنے کتنے اور کیسے کیسے انقلابات اور تغیرات واقع ہو جاتے ہیں، لیکن یہاں پر اس سب کے باوجود نہ اس کے احکام و ارشادات میں کوئی تبدیلی آئی اور نہ اس کے معانی و مطالب میں کوئی فرق آیا، سو یہ سب کچھ اس بات کا واضح ثبوت ہے کہ یہ اللہ وحدہٗ لاشریک ہی کا کلام حق و صدق ترجمان ہے سبحانہ و تعالیٰ۔
۸۳۔۔ سو اس سے ایک بات تو یہ معلوم ہوئی کہ اہل فکر و استنباط کچھ ہی لوگ ہوتے ہیں، عام لوگ اس کی اہلیت و صلاحیت سے عاری اور محروم ہوتے ہیں، اور دوسری بات یہ کہ امن یا خوف سے متعلق جو بھی کوئی اہم خبر ملے اس کے بارے میں صحیح طریقہ اور اصولی بات یہ ہے کہ اس کو عام لوگوں میں پھیلانے کے بجائے اہل حل و عقد، اور ارباب اختیار تک پہنچانا چاہئے، تاکہ وہ اس سے صحیح نتیجہ نکالیں درست رائے قائم کریں۔ اور ضروری ہدایات دیں۔ تاکہ معاشرے میں امن و امان قائم رہے اور انارکی نہ پھیلے، اور افواہوں کے پھیلنے کا موقع و امکان نہ رہے۔
۸۵۔۔ پس وہ جو کرنا چاہے اور جیسا کرنا چاہے کر سکتا ہے اس کے لئے نہ کوئی مشکل ہے نہ کسی طرح کی کوئی رکاوٹ۔ پس ہر کوئی اس کے یہاں اپنے کئے کرائے کا صلہ و بدلہ پائے گا اور بھرپور طریقے سے اور عدل و انصاف کے تقاضوں کے عین مطابق پائے گا۔ جنہوں نے اچھوں کا ساتھ دیا اور ان کے سفارشی بنے وہ اس کا اجر و ثواب پائیں گے اور جنہوں نے بڑوں کا ساتھ دیا۔ اور ان کے سفارشی بنے وہ اس کا صلہ و بدلہ پائیں گے پس اب ہر کوئی اپنے بارے میں خود دیکھ اور سوچ لے، کہ وہ اپنے لئے کیا کمائی کر رہا ہے۔ کیونکہ شفاعت حسنہ جو کہ کسی نیک مقصد کی تائید و تقویت کے لئے ہو وہ باعث اجر و ثواب ہے۔ جبکہ اس کے برعکس شفاعت سیئہ جو کہ کسی بُرے مقصد کی تائید و تقویت کے لئے ہو وہ باعث عذاب و نکال ہے۔ والعیاذ باللہ العظیم۔ بکل حال من الاحوال، پس بندہ مومن کو چاہیے کہ وہ ہمیشہ راہ حق و ہدایت پر مستقیم و ثابت قدم رہے، اور دوسروں کو بھی اس پر مستقیم و ثابت قدم رکھنے کی کوشش کرے، اور اس مقصد کے لئے دوسروں کی مدد کرے اسی لئے دوسرے مقام پر ایمان والوں کو خطاب کر کے ان سے ارشاد فرمایا گیا کہ تم لوگ اللہ سے ڈرو اور سچوں کا ساتھ دو (التوبۃ۔۱۱٩)
۸۷۔۔ استفہام یہاں پر ظاہر ہے کہ انکاری ہے یعنی اللہ سے بڑھ کر سچا کوئی ہو سکتا ہی نہیں کہ وہ سب سے بڑا سچا، اور تمام سچوں کا خالق ہے۔ سبحانہ و تعالیٰ۔ پس اس کی ہر بات ہر اعتبار اور ہر لحاظ سے سچی ہے اور جب اس نے بتا دیا اور صاف و صریح طور پر بتا دیا کہ قیامت تک کے سب لوگوں نے قیامت کے اس یوم حساب میں بہرحال اور ضرور بالضرور اٹھنا ہے، جس میں کسی شک و شبہہ کی کوئی گنجائش نہیں۔ تو پھر عقل و نقل دونوں کا تقاضا ہے، کہ انسان صدق دل سے اس پر ایمان لائے اور اس کے لئے تیاری کرے، کہ اس کے لئے تیاری کا موقع اور اس کی فرصت دنیاوی زندگی کی یہ فرصت محدود ہی ہے جو لمحہ بہ لمحہ کم ہوتی، اور انسان کے ہاتھ سے نکلتی جا رہی ہے، وباللہ التوفیق لما یحب و یرید وعلی ما یحب و یرید وہو الہادی الی سواء السبیل۔
۸۸۔۔ سو ایسے منافق لوگ اپنے خبث باطن کی بناء پر اللہ تعالیٰ کی سنت کی زد میں آئے ہوئے ہیں جس کے نتیجے میں یہ لوگ ضلالت و گمراہی کے گہرے کھڈے میں گر چکے ہیں اور ایسے میں ان کو راہ حق و ہدایت سے سرفرازی کسی طرح ممکن نہیں رہتی۔ تو پھر تم لوگ اے مسلمانو! ان کے بارے میں دو گروہوں میں کیوں بٹے ہوئے ہو۔ کہ تم میں سے کچھ تو ان کے بارے میں اور ان کے حق میں نرم گوشہ رکھتے، اور ان کا دفاع کرتے ہیں۔ اور کچھ ان کی مخالفت کرتے اور ان سے دشمنی رکھتے ہیں، سو تم سب کو ان کی دشمنی اور ان کی عداوت و مخالفت پر یک زبان ہونا چاہیئے۔ یہی تقاضا ہے تمہارے ایمان اور تمہارے صدق و اخلاص کا، (محاسن التاویل وغیرہ)
۸۹۔۔ سو جو تمہارے دین و ایمان کے دشمن ہیں اور وہ راہ حق و ہدایت پر آنے اور اس کو اپنانے کے بجائے الٹا وہ تم لوگوں کو بھی راہ حق سے ہٹانے اور پھیرنے کے درپے ہیں۔ اور وہ چاہتے ہیں کہ کسی طرح تم لوگ بھی دولت ایمان و یقین سے محروم ہو کر انہی کی طرح ہو جاؤ۔ تو ایسے لوگوں سے تمہارا کوئی تعلق اور لگاؤ آخر کس طرح ممکن ہو سکتا ہے؟ ہاں اگر یہ لوگ کفر و نفاق کی روش کو ترک کر کے صدق و اخلاص سے ایمان لے آئیں، جس کا واضح ثبوت یہ ہو سکتا ہے کہ وہ اللہ کی راہ میں ہجرت کریں تو پھر اور بات ہے لیکن اس کے برعکس اگر یہ لوگ راہ حق و ہدایت سے پھرے اور ہٹے ہی رہیں تو پھر تم ان کو پکڑو جہاں بھی ان کو پاؤ۔ اور ان کو قتل کرو، کہ یہی تقاضا ہے ان کے کفر و نفاق کا۔ سو ایسے منافقوں کے لئے ہجرت کو کسوٹی بنایا گیا ہے۔ پس اگر یہ ہجرت کرتے ہیں تو ٹھیک اور ایسے میں تم ان کو اپنا سمجھو، ورنہ تم ان کو اپنا دشمن اور دشمنوں کا ساتھی ہی سمجھو۔ اور ان کو جہاں پاؤ پکڑو اور قتل کرو۔
۹۰۔۔ یعنی اگر وہ لوگ صلح و صفائی کے بجائے جنگ کی راہ کو اپناتے، اور اللہ اگر چاہتا تو وہ یقیناً ان کو تم لوگوں پر مسلط کر دیتا۔ سو اس ارشاد ربانی میں ان لوگوں کی قوت کی طرف اشارہ ہے کہ جنگ کی صورت میں ایسے لوگ یقیناً تمہارے مقابلے میں سخت مشکلات کھڑی کر دیتے (محاسن التاویل وغیرہ) پس اگر یہ لوگ جنگ کے بجائے صلح کی پیشکش کریں اور تمہارے مقابلے سے کنارہ کش ہو جائیں تو تم لوگ اس کو غنیمت سمجھو۔ اور ان کی صلح کی ایسی پیشکش کو قبول کر لو، اور ان سے لڑنے کے راستے کو مت اپناؤ، کہ صلح صفائی کی راہ بہرحال بہتر ہے تو ایسوں کے ساتھ جنگ اسی صورت میں روا ہو سکتی ہے جبکہ اس کے سوا کوئی چارہ نہ رہے، اور جنگ کرنا ناگریز ہو جائے،
      ۲۔ کیونکہ ایسے لوگ جب تم لوگوں سے کنارہ کش ہو جائیں۔ تمہارے خلاف جنگ کرنے سے باز رہیں۔ اور تمہاری طرف صلح صفائی کا ہاتھ بڑھائیں۔ تو ان کے خلاف دست درازی اور ان سے جنگ کرنے کے لئے تمہارے لئے کوئی راستہ اور جواز نہیں۔ کیونکہ ایسے لوگوں سے اور ایسی صورت میں تم لوگوں کو کوئی خطرہ نہیں۔ پھر ان سے جنگ کیوں؟
۹۱۔۔ یعنی ایسے لوگوں کے خلاف ہاتھ اٹھانے اور کاروائی کرنے کے لئے قدرت کی طرف سے تم لوگوں کو کھلی سند دے دی گئی ہے۔ کیونکہ جب یہ لوگ تمہارے خلاف کاروائی سے دست بردار اور کنارہ کش بھی نہیں ہوتے، صلح صفائی کی پیشکش بھی نہیں کرتے، اور تم لوگوں سے اپنے ہاتھوں کو بھی روکتے نہیں تو ظاہر ہے یہ تمہارے لئے خطرے اور نقصان کا باعث ہیں۔ لہٰذا ایسوں کو تم لوگ پکڑو اور قتل کرو، ان کو جہاں بھی پاؤ۔ کہ یہی تقاضا ہے ان کی شر انگیزی، فتنہ پروری اور ان کی دست درازی کو روکنے اور ان کو دبانے اور کچلنے کا اور خود تمہارے حفظ و امان کا۔
۹۲۔۔ سو مومن کے قتل خطاء کے ارتکاب میں قاتل پر ایک ایماندار گردن کا بھی آزاد کرنا ہے، خواہ وہ غلام ہو یا باندی، اور اس کا خون بہا بھی دینا ہے، غلام یا باندی کو آزاد کرنا تو اصل میں اللہ کے حق کے طور پر ہے۔ تاکہ اس کے بدلے میں اللہ تعالیٰ اس کے ہر عضو کو دوزخ کی آگ سے آزادی بخشے اور خون بہا اس کے وارثوں کا حق ہے کہ قاتل نے ان کے قرابت دار کو قتل کیا، اس لئے وہ اس کے وارثوں کے حوالے کیا جائے گا سو عتق رقبہ حضرت خالق جَلَّ مَجْدُہ، کے حق کی ادائیگی کے لئے ہے۔ تاکہ اس سے اس شخص کو دوزخ کی آگ سے آزادی ملے۔ اور دیت کی ادائیگی مقتول کے وارثوں کے لئے اور ان کے بھلے کے لئے ہے۔ جو ان کے حوالے کی جائے گی۔ جس کو ان کے درمیان میراث اصول کے مطابق تقسیم کیا جائے گا۔ اور یہ چونکہ وارثوں کا حق ہے اس لئے ان کو اس کے معاف کر دینے کا بھی حق ہے۔ اس لئے اس کی تصریح فرما دی گئی۔
      ۲۔ سو اس سے قتل خطاء کی دوسری صورت کا حکم بیان فرمایا گیا ہے کہ مقتول تو مومن ہو، لیکن اس کا تعلق کسی کافر قوم سے ہو۔ اور وہ انہی کے اندر رہتا بستا ہو۔ تو ایسی صورت میں قاتل پر صرف رقبہ مومنہ کا آزاد کرنا ہے، کیونکہ یہ اللہ کا حق ہے جو اس پر عائد رہیگا۔ لیکن اس صورت میں دیت یعنی خون بہا نہیں اداء کیا جائے گا کہ مومن اور کافر کے درمیان میراث نہیں چلتی۔ اور دوسرے اس لئے کہ اس صورت میں یہ مال کافروں کی تقویت کا باعث بنے گا اور یہ جائز نہیں جیسا کہ حضرت زید بن علی بن حسین رضی اللہ جیسے حضرات سے مروی ہے۔ (محاسن التاویل وغیرہ)
      ۳۔ سو اس سے قتل خطاء کی تیسری صورت کا ذکر و بیان فرمایا گیا ہے کہ اگر مقتول کا تعلق کسی معاہد قوم سے ہو تو اس صورت میں مومن غلام کا آزاد کرنا بھی ضروری ہو گا اور دیت دینا بھی اور یہاں پر دیت کی ادائیگی کا حکم مقدم کر کے ذکر فرمایا گیا ہے، حالانکہ پچھلی صورت میں اس کا ذکر بعد میں فرمایا گیا تھا تاکہ کہیں نقض عہد و میثاق کا توہم اور خطرہ نہ رہے۔ (محاسن وغیرہ) سو اس سے عہد و پیمان کی حفاظت اور اس کی اہمیت کا اندازہ کیا جا سکتا ہے، کہ دین حنیف کی تعلیمات مقدسہ میں اس کا کس قدر پاس و لحاظ رکھا گیا ہے، حتی کہ کافر قوموں کے عہد کا بھی اس قدر پاس و لحاظ رکھا گیا ہے، والحمد للہ، وباللہ التوفیق لما یحب و یرید، وعلی ما یحب و یرید 
      ۴۔ اس لئے اس کا ہر حکم و ارشاد کمال علم و حکمت پر مبنی ہے، اور یہ حیثیت اور یہ درجہ و مرتبہ اس وحدہٗ لا شریک کے سوا اور کسی کا نہ ہے نہ ہو سکتا ہے۔ اس لئے اس کے کسی بھی حکم ارشاد کا کوئی بدل ممکن نہیں۔ اور اس کے اوامر و ارشادات ہی ہیں جو دارین کی سعادت و سرخروئی کے کفیل و ضامن ہیں، ورنہ محرومی ہی محرومی ہے والعیاذ باللہ العظیم۔ اللہ تعالیٰ ہمیشہ ہر موقع و مقام پر اور ہر لحاظ سے اپنی حفاظت و پناہ میں رکھے۔ آمین ثم آمین
۹۳۔۔ سو اس سے اندازہ کیا جا سکتا ہے کہ ایک مومن کا جان بوجھ کر قتل کرنا کتنا بڑا اور کس قدر سنگین جرم ہے اور اس کا انجام کس قدر ہولناک ہے، کہ ایسے شخص کو ہمیشہ کے لئے جہنم میں رہنا پڑیگا۔ اللہ کا اس پر غضب ہے اور اس کی لعنت و پھٹکار، اور اس کے لئے اللہ نے بڑا ہی ہولناک عذاب تیار کر رکھا ہے۔ اسی لئے صحیح حدیث میں وارد ہے کہ آنحضرت صلی اللہ علیہ و سلم نے ارشاد فرمایا لَزَوَالُ الدُّنْیَا اَہْوَنُ عَلَی اللّٰہِ مِنْ قَتْلِ رَجُلٍ مُّسْلِمٍ۔ یعنی ایک مسلمان کا قتل اللہ تعالیٰ کے نزدیک دنیا ساری کے زوال اور اس کی ہلاکت و تباہی سے بھی کہیں بڑھ کر ہے (ترمذی کتاب الدّیات) اور سنن ترمذی ہی میں حضرت ابوہریرہ رضی اللہ اور حضرت ابوسعید خدری رضی اللہ سے مروی ہے کہ آنحضرت صلی اللہ علیہ و سلم نے ارشاد فرمایا کہ اگر آسمان اور زمین والے سب ایک مسلمان کے قتل میں شریک ہو جائیں تو اللہ تعالیٰ ان سب کو منہ کے بل دوزخ میں گرائے گا، (ترمذی، کتاب الدّیات، باب الحکم فی الدماء) اور ایک اور حدیث میں ارشاد فرمایا گیا کہ اگر کسی نے ایک آدھے کلمے سے بھی کسی مسلمان کے قتل میں مدد کی ہو گی تو وہ قیامت کے روز اس طرح آئے گا کہ اس کی دونوں آنکھوں کے درمیان لکھا ہو گا کہ یہ شخص اللہ کی رحمت سے مایوس ہے (سنن ابن ماجہ، کتاب الدّیات باب التغلیظ فی قتل مسلم ظلماً) سو قاتل عمد کی اصل سزا یہی ہے اور اس کے جرم کا تقاضا یہی ہے کہ وہ ہمیشہ جہنم میں رہے۔ آگے اگر اللہ تعالیٰ کسی کو اس کی سچی توبہ پر اپنے فضل و کرم سے، اور اپنی شان کریمی کی بناء پر معاف فرما دے تو یہ اور بات ہے کہ اس کی رحمت و عنایت بہرحال بہت بڑی اور لامحدود ہے اور اس کی شان کرم و احسان بہت ہی بڑی ہے۔ اور اس کا صاف و صریح اعلان بھی یہی ہے کہ اِنَّ اللّٰہَ یَغْفِرُ الذُّنُوْبَ جَمِیْعًا الایٰۃ (الزمر۔۵۳) لیکن قتل مومن کے جرم کی اصل بہرحال سزا یہی ہے۔ سو ایک طرف مومن کی عظمت شان سے متعلق ان نصوص کریمہ کو بھی دیکھا جائے اور دوسری طرف خون مسلم کی اس ارزانی کو بھی جو آج دنیا ساری میں جگہ جگہ اور طرح طرح سے جاری ہے اور جس کے چرچے تمام ذرائع ابلاغ پر دن رات جاری رہتے ہیں۔ فالی اللّٰہ المشتکیٰ وہو المستعان فی کُلِّ حَیْنٍ وَّاٰن،
۹۴۔۔ سو جب اللہ تعالیٰ تم لوگوں کے سب احوال اور تمہارے جملہ کاموں پر نگاہ رکھے ہوئے ہے تو تمہیں ہمیشہ اور ہر حال میں اس کی فکر و کوشش کرنی چاہیے کہ اس مالک مطلق سے ہمارا معاملہ صحیح رہے کہ اس کی رضا اگر نصیب ہو گئی تو سب کچھ مل گیا، ورنہ دنیا ساری بھی مل جائے تو بھی کچھ بھی نہیں ملا۔ والعیاذ باللہ العظیم بکل حال من الاحوال، اللہ تعالیٰ ہمیشہ اور ہرحال میں اپنا ہی بنائے رکھے اور ہر قدم اپنی رضا و خوشنودی کی راہوں ہی پر اٹھانے کی توفیق بخشے، اور نفس و شیطان کے ہر مکر و فریب سے ہمیشہ اور ہر اعتبار سے اپنے حفظ و امان میں رکھے، آمین ثم آمین
۹۶۔۔ سو یہ اس کی عظیم الشان مغفرت اور رحمت ہی کا مظہر ہے کہ وہ مجاہدین کی کمزوریوں اور کوتاہیوں سے صرف نظر کر کے ان کو ایسے عظیم الشان درجات اور عظیم الشان بخشش اور رحمت سے نوازتا اور سرفراز فرماتا ہے، یہاں پر درجات کا لفظ درجۃً سے بدل واقع ہوا ہے اور تنوین تعظیم کی ہے جس سے ان مجاہدین کے درجہ و مرتبہ کی عظمت شان کو واضح فرما دیا گیا ہے جو اللہ کی راہ میں اور اس کی رضا و خوشنودی کے لئے اپنے مالوں اور اپنی جانوں سے جہاد کرتے ہیں۔ ہم نے ترجمہ کے اندر اسی کا لحاظ کیا ہے اور وہ درجات کتنے عظیم الشان ہونگے، اس کا اندازہ صحیحین کی اس حدیث سے کیا جا سکتا ہے جو کہ حضرت ابوہریرہ رضی اللہ سے مروی ہے کہ آنحضرت صلی اللہ علیہ و سلم نے ارشاد فرمایا کہ جنت میں سو ایسے عظیم الشان درجے ہونگے جن کو اللہ تعالیٰ نے مجاھدین کے لئے تیار فرمایا ہو گا جن میں سے ہر دو درجوں کے درمیان اتنا فاصلہ ہو گا جتنا کہ زمین اور آسمان کے درمیان ہے، (بخاری کتاب الجہاد، باب درجۃ المجاھدین فی سبیل اللہ)
۹۷۔۔ سو اس سے واضح ہو جاتا ہے کہ اپنے دین و ایمان کی حفاظت کی خاطر ہجرت کرنا، اور اپنے گھربار کو چھوڑنا کس قدر اہم اور کتنا ضروری ہے، کیونکہ دین و ایمان کی حفاظت سب سے مقدم اور سب پر فائق ہے پس جن لوگوں نے اپنے دین و ایمان کی حفاظت کے تقاضوں کو پس پشت ڈال کر اپنے ملک و وطن اور قوم قبیلے کے مفادات اور ان کے تقاضوں کو مقدم رکھا اور انہوں نے اللہ کی راہ میں ہجرت نہیں کی۔ سو ان کا انجام بہت برا ہے۔ ایسوں کو یہاں پر اس آیت کریمہ میں اپنی جانوں پر ظلم کرنے والا قرار دیا گیا ہے، اور اپنی جانوں پر ظلم کرنے سے یہاں پر مراد و مقصود استطاعت کے باوجود ہجرت نہ کرنا، اور دار الکفر میں پڑے رہنا ہے کہ اس طرح ایسے لوگوں نے اپنے ایمان کو خطرے میں ڈالا ہے، سو اس آیت کریمہ میں ایسے ظالموں کی جان کنی کی تصویر پیش فرمائی گئی ہے۔ اور ان کے بارے میں تصریح فرمائی گئی ہے کہ ان کا ٹھکانا دوزخ ہو گا۔ اور وہ بڑا ہی برا ٹھکانا ہے والعیاذ باللہ العظیم۔ اللہ ہمیشہ اور ہر لحاظ سے اپنی حفاظت و پناہ میں رکھے، آمین
۹۹۔۔ سو وہ اپنے بندوں سے عفو و درگزر ہی سے کام لیتا ہے۔ پس جو لوگ اپنے بس کی حد تک کوتاہی نہیں کریں گے اور عذر اور مجبوری کی بناء پر ہجرت نہیں کریں گے ان کو وہ معاف فرما دیگا۔
۱۰۰۔۔ سو اللہ کی راہ میں ہجرت کرنے میں کسی بھی طرح کا کوئی خسارہ نہیں بلکہ اس میں کمائی ہی کمائی نفع ہی نفع ہے آخرت کے اجر و ثواب کے علاوہ اس دنیا میں بھی ان کے لئے اس پر بڑے عمدہ ٹھکانوں کا وعدہ اور بشارت ہے۔ بشرطیکہ ہجرت فی سبیل اللہ یعنی اللہ تعالیٰ کی رضا اور اس کی خوشنودی کے لئے ہو اور اس راہ میں پیش آنے والی آزمائشوں پر صبر و برداشت سے کام لیا جائے۔ سو ایسے لوگوں کے بارے میں ارشاد فرمایا گیا کہ یہ اپنی ہجرت کے نتیجے میں اللہ تعالیٰ کی طرف سے زمین میں بہت سے ٹھکانے بھی پائیں گے۔ اور بڑی رحمتیں بھی، اور بڑی وسعت بھی، اور ظاہر کہ جب اللہ تعالیٰ نوازنے والا ہے تو پھر اس کی رحمتوں اور عنایتوں کے کہنے ہی کیا کہ اس کی رحمت و وسعت تو ناپیدا کنار ہے، سبحانہ و تعالی، وباللہ التوفیق لما یحب و یرید، وعلی ما یحب و یرید، وہو الہادی الی سواء السبیل، فعلیہ نتوکل وبہ نستعین، فی کل اٰنٍ وحین
۱۰۱۔۔ واضح رہے کہ کافروں کے خوف کی یہ قید احترازی نہیں واقعی ہے یعنی یہ بیان واقع کے لئے ہے کہ اس زمانے کے سفر عام طور پر ایسے ہی ہوا کرتے تھے ورنہ قصر صلوٰۃ یعنی نماز کی کمی کی یہ اجازت و رعایت خوف کے ساتھ خاص اور اس شرط سے مشروط نہیں۔ بلکہ یہ عام اور ہر سفر کے لئے مشروع ہے۔ خواہ سفر میں خوف ہو یا نہ ہو، جیسا کہ مختلف احادیث و روایات میں اس کی تصریح وارد ہے، چنانچہ صحیح مسلم وغیرہ میں حضرت یعلی بن امیہ سے مروی ہے کہ میں نے حضرت عمر بن الخطاب رضی اللہ عنہ کی خدمت میں عرض کیا کہ حضرت آیت کریمہ میں تو قصر صلوٰۃ کی اجازت کے سلسلہ میں کافروں کے فتنہ کی شرط کا ذکر موجود ہے جبکہ اب لوگ امن و امان میں ہیں تو اس کے جواب میں حضرت عمر رضی اللہ نے ارشاد فرمایا کہ یہی اشکال مجھے بھی پیش آیا تھا تو میں نے اس کو آنحضرت صلی اللہ علیہ و سلم کی خدمت میں پیش کیا تو آپ صلی اللہ علیہ و سلم نے ارشاد فرمایا کہ یہ اللہ تعالیٰ کی طرف سے تم لوگوں کے لئے ایک صدقہ اور خاص عنایت ہے پس تم لوگ اللہ تعالیٰ کے اس صدقہ اور انعام کو قبول کرو۔ (مسلم کتاب صلوٰۃ المسافرین) اور اسی مضمون کی اور بھی مختلف روایات وارد ہوئی ہیں۔ سو قصر صلوٰۃ کی اجازت ہر سفر کے لئے عام ہے۔ خواہ اس میں کوئی خوف و خطر ہو یا نہ ہو، اور اِنْ خِفْتُمْ کی قید احتراز کے لئے نہیں۔ بلکہ بیان واقعہ کے لئے ہے۔ سفر میں نماز کے قصر کا حکم و ارشاد ہر سفر اور ہر مسافر کے لئے عام ہے۔ نبی اکرم صلی اللہ علیہ و سلم کے قول و عمل سے یہی ثابت ہے۔ آپ صلی اللہ علیہ و سلم نے اس پر خود بھی عمل فرمایا۔ اور آپ صلی اللہ علیہ و سلم کے بعد آپ کے صحابہ کرام علیہم الرحمۃ والرضوان نے بھی اسی پر عمل فرمایا۔ بہرکیف اس ارشاد سے حالت سفر میں قصر صلوٰۃ کی اجازت دی گی ہے، یعنی یہ کہ رباعی نمازوں میں چار کے بجائے دو رکعتوں پر اکتفاء کیا جائے، جبکہ دو اور تین رکعتوں والی نمازیں ویسے ہی رہیگی، قصر سے متعلق مزید احکام کی تفصیل کتب فقہ میں مزکور ہے، والحمد للہ
۱۰۲۔۔ سو ان لوگوں کے لئے یہ عذابِ مُھِیْن، یعنی رسوا کن عذاب ان کے اس استکبار کی بناء پر ہو گا جس کے باعث انہوں نے حق کو قبول نہیں کیا تھا، اور یہ برابر اپنے کفر و انکاری پر اڑے رہے، والجزاء مِنْ جِنْسِ العمل کے اصول کا تقاضا یہی ہے کہ انسان کو جزاء اس کے اپنے عمل کی جنس میں سے، اور اس کے تقاضوں کے مطابق ہی ملتی ہے سو اعراض و استکبار محرومیوں کی محرومی اور ہلاکتوں کی ہلاکت ہے، جبکہ اس کے مقابلے میں حق کو سننے اور ماننے کے لئے اس کے آگے جھکنا اور سر تسلیم خم کر دینا سعادتوں کی سعادت اور دارین کی فوز و فلاح سے سرفرازی کا ذریعہ و وسیلہ ہے وباللہ التوفیق لما یحب و یرید، وعلی ما یحب و یرید۔
۱۰۳۔۔ یعنی ان مقررہ وقتوں میں جو حضرت حق جَلَّ مَجْدُہ، نے اپنی ان عبادات کے لئے مقرر فرمائے ہیں۔ ان خاص اثرات کی بناء پر جو ان خاص اور مقرر اوقات میں پائے جاتے ہیں، اور جن کا علم و احاطہ اس وحدہٗ لا شریک کے سواء اور کسی کے لئے ممکن نہیں، اس لئے خالق کل اور مالک مطلق حضرت حق جَلَّ مَجْدُہ، نے اپنی عبادات کے لئے ان خاص اوقات کو مقرر فرمایا ہے۔ کہ ان کے وہ خاص اثرات و برکات جو ان سے مطلوب و مقصود ہیں وہ انہی سے وابستہ ہیں۔ پس ان عبادات کو ان سے ہٹانا اور ان اوقات کو بدلنا جائز نہیں۔ اور ان کو ان خاص اوقات میں ادا کرنے ہی سے وہ خاص انوار اور فوائد و برکات حاصل ہو سکتے ہیں جو ان عبادات اصل سے مطلوب و مقصود ہیں۔ اور جو انسان کو دارین کی سعادت و سرخروئی سے سرفراز و مالا مال کرنے والے ہیں۔ پس قدرت کی طرف سے مقرر کردہ ان اوقات کی پابندی اور ان کا التزام لازم ہے۔
۱۰۴۔۔ کہ تم لوگوں کو اپنے ایمان و یقین کی بناء پر اللہ تعالیٰ کی خاص رحمتوں عنایتوں اور برکتوں کی امید ہے، تم لوگوں کو شہادت کی اس موت کی امید ہے جو حیات جاوداں سے سرفرازی کا ذریعہ و وسیلہ ہے اور تم کو جنت کی ان عظیم الشان و بے مثال اور سدا بہار نعمتوں سے سرفرازی کی امید ہے جو اصل حقیقی اور سدا بہارا کامیابی ہے۔ نیز تم کو جہاد فی سبیل اللہ کے اس مبارک و مسعود عمل کے دوران ہر ہر قدم، اور ہر ہر حالت و کیفیت پر اجر و ثواب کی امید ہے۔ سو جہاد فی سبیل اللہ کی اس عظیم الشان راہ میں تمہارے لئے خیر ہی خیر، اور سعادت ہی سعادت کی خوشخبری ہے۔ جبکہ تمہارے دشمنوں کے سامنے اس طرح کا کوئی بھی پاکیزہ مقصد اور نصب العین نہیں ہے۔ اور ان کے لئے محرومی ہی محرومی ہے۔ تو پھر تم لوگوں کے لئے جہاد فی سبیل اللہ کے اس مبارک و مسعود اور خیرات و برکات بھرے عمل جلیل کے سلسلہ میں کسی طرح کی کمزوری اور سستی دکھانا کس طرح روا ہو سکتا ہے؟ پس تم لوگ اے مسلمانو! اس راہ میں، اور اپنے دشمن کے تعاقب کے سلسلہ میں نہ کوئی کمزوری دکھاؤ اور نہ کسی طرح کی کوئی سستی روا رکھو۔ کہ اس راہ میں اٹھایا جانے والا ہر قدم خیر و برکت ہی کا ذریعہ و وسیلہ ہو گا، اور صدق نیت اور اخلاص عمل کے پائے جانے کی صورت میں تمہارے لئے نہ کسی طرح کی کوئی محرومی ہو سکتی ہے اور نہ کوئی خسارہ و نقصان، پس تمہیں آگے بڑھ کر، اور پورے جوش و خروش اور عزم و ہمت کے ساتھ اس میں حصہ لینا چاہیے کہ اس میں خیر ہی خیر ہے، وباللہ التوفیق لما یحب و یرید، وعلی ما یحب و یرید، بکل حالٍ من الاحوال
۱۰۷۔۔ بلکہ ایسی بری صفات و خصال کے لوگ اللہ تعالیٰ کے یہاں مبغوض و ممقوت ہیں، کہ اس کے یہاں تو اصل قدر و قیمت ایمان راسخ، عمل صالح، اور عمدہ صفات و خصال ہی کی ہے، پس جتنا کوئی اپنے ایمان و عقیدہ اور صدق و اخلاص کے اعتبار سے سچا اور مخلص ہو گا، اور اپنی خصال و صفات کے لحاظ سے اچھا اور بہتر ہو گا، اتنا ہی وہ اس کے یہاں درجہ و مرتبہ کا مالک و مستحق ہو گا، ورنہ اس کے یہاں ایسے لوگوں کی کوئی قدر و قیمت نہیں۔ تو پھر اس قماش کے لوگوں کے ساتھ اہل ایمان کی دوستی اور ان سے محبت و تعلق کی کوئی گنجائش آخر کیسے اور کس طرح ہو سکتی ہے؟ سو جو لوگ ایسے لوگوں سے دوستی اور تعلق بھی رکھتے ہیں اور وہ زبانی کلامی طور پر ایمان کے دعوے بھی کرتے ہیں وہ مومن نہیں منافق ہیں۔ والعیاذ باللہ جل وعلا۔
۱۰۸۔۔ پس نہ ان کا کوئی عمل اس کے علم سے باہر ہو سکتا ہے، اور نہ ہی یہ کسی طرح اس کی گرفت و پکڑ اور اس کے عقاب و عذاب سے باہر ہو سکتے ہیں اس لئے انہوں نے اپنے کئے کرائے کا بھگتان بہرحال بھگتنا ہے۔ اس سے یہ کبھی بچ نہیں سکیں گے۔ پس صحت و سلامتی کی راہ یہ ہے کہ یہ لوگ اپنے غلط رویے سے باز آ جائیں، اور راہ حق و ہدایت کو صدق و اخلاص سے اپنا لیں، ورنہ ان کا انجام بڑا بُرا ہو گا، ان کے اپنے کفر و انکار اور سوئے اختیار کی بناء پر، اور ان کو جو ڈھیل مل رہی ہے وہ بہرحال ایک ڈھیل ہی ہے جو حضرت حق جَلَّ مَجْدُہ، کی طرف سے اس کے کرم سے ان کو مل رہی ہے تاکہ یہ اپنی اصلاح کرلیں۔ ورنہ اپنا پیمانہ لبریز کرلیں وَلَا تَحْسَبُوْہَ خَیرًا لَّکُمْ بَلْ ہُوَ شَرٌّلَّکُمْ۔ یعنی اس کو تم لوگ اپنے لئے خیر اور بہتری مت سمجھو، بلکہ یہ تمہارے لئے بہت ہی بُرا ہے۔ والعیاذ باللہ العظیم۔
۱۱۰۔۔ سو یہ ہے صحت و سلامتی کا راستہ اور حضرت حق جَلَّ مَجْدُہ، کی گرفت و پکڑ سے بچنے کا صحیح طریقہ کہ انسان اگر کسی برائی کا ارتکاب کر لے یا اپنی جان پر کوئی ظلم کر بیٹھے تو سچے دل سے اپنے رب غفور و رحیم کی طرف رجوع کرے۔ اپنے جرم و قصور کا اقرار و اعتراف کرے، اور اس پر اس سے مغفرت و بخشش کی دعا و درخواست کرے، تو اس پر وہ اس کو اپنی بخشش و رحمت سے سے نوازے گا کہ وہ بڑا ہی بخشنے والا انتہائی مہربان ہے، اور کہ اس کی مغفرت و بخشش اور اس کی رحمت و عنایت لامحدود اور نا پیدا کنار ہے اور اس کی شان ہی نوازنا اور کرم فرمانا ہے۔ اور ہمیشہ نوازنا اور کرم فرمانا۔ سبحانہ و تعالیٰ فَاَغْفِرْلِیْ مَغْفِرَۃٌ مِّنْ عِنْدِکَ یَا رَبِّیْ و یَا اَکْرَمُ الْاَکْرَمِیْنِ فَانِّیْ اَسْتَغْفِرُکَ وَ اَتُوْبُ اِلَیْکَ بِکُلِّ حَالٍ مِّنْ الْاَحْوَالِ۔
۱۱۱۔۔ اس لئے اس کے علم کامل سے کوئی باہر نہیں ہو سکتا۔ لیکن وہ چونکہ حکیم بھی ہے۔ اس لئے ہر معاملہ کمال حکمت سے فرماتا ہے، پس مجرموں کی اگر فوراً گرفت نہیں ہوتی تو اس سے کسی کو دھوکے میں نہیں پڑنا چاہیے۔ بلکہ اس کا تقاضا یہ ہے کہ انسان اور زیادہ محتاط اور فکر مند ہو جائے کہ اس کی پکڑ بڑی سخت ہے۔ سو جو لوگ اس صحیح طریقے کو چھوڑ کر اپنے جرم و قصور کو دوسروں پر ڈالتے ہیں وہ اپنی برأت کے بجائے الٹا اپنے اوپر جھوٹ اور بہتان کا بوجھ بھی لادتے ہیں۔ اور اپنے جرم و قصور کی سنگینی میں اور اضافہ کرتے ہیں۔ اس طرح کی کاروائی سے ایسے لوگ دنیا کو تو دھوکہ دے سکتے ہیں لیکن خدا کو دھوکہ نہیں دے سکتے۔ اللہ تعالیٰ ہمیشہ اور ہرحال میں راہ حق و ہدایت پر قائم رہنے کی توفیق بخشے اور فکر و فہم کی ہر کجی اور انحراف سے اپنی حفاظت و پناہ میں رکھے، آمین ثم آمین یا رب العالمین
۱۱۳۔۔ کہ آپ تو بہرحال حق و ہدایت کی اس راہ پر مستقیم اور ثابت قدم ہیں، جو کہ دارین کی سعادت و سرخروئی اور فوز و فلاح سے سرفراز و فیضیاب کرنے والی واحد راہ ہے، البتہ یہ لوگ اپنے اعراض و استکبار کی بناء پر حق و ہدایت کی اس شاہراہ سے منہ موڑ کر اپنی شقاوت و بدبختی میں اضافہ اور اپنی محرومی و سیاہ بختی کے داغ کو مزید پکا کرتے ہیں، اور اس طرح یہ اپنے اس ہولناک انجام کی طرف بڑھے چلے جا رہے ہیں جو ان کے اعراض و استکبار اور کفر و انکار کا طبعی تقاضا اور منطقی نتیجہ ہے اور جس سے نکلنے اور بچنے کی پھر کوئی صورت ان کے لئے ممکن نہیں رہے گی۔ اور یہی ہے خساروں کا خسارہ اور ہلاکتوں کی ہلاکت، مگر ان کو اس کا احسان و شعور ہی نہیں، جو کہ اور بھی بڑا خسارہ ہے، والعیاذُ باللّٰہ العظیم بِکُلِّ حَالٍ مِّنْ الْاَحْوَالِ۔
      ۲۔ کہ اس نے آپ پر یہ کتابِ عظیم نازل فرمائی۔ آپ کو حکمت و دانشمندی کے ان گوہر ہائے نایاب سے مالا مال فرمایا۔ اور آپ کو دین و شریعت کے ان علوم و معارف سے سرفراز فرمایا، جن کے سامنے ہفت اقلیم کی دولت بھی ہیچ اور صفر ہے، سو اس سے دولت علم و حکمت کی عظمت شان کا اندازہ کیا جا سکتا ہے کہ حضرت حق جَلَّ مَجْدُہ، نے اس موقع پر اسی کا امتحان ذکر فرمایا ہے اسی لئے حضرت امام رازی فرماتے ہیں ہَذَا مِنْ اعَظم الدلائل علی اَنَّ العلم اشرف الفضائل والمناقب، یعنی یہ سب سے بڑی دلیل ہے اس بات پر کہ علم ہی سب سے بڑی فضیلت اور منقبت ہے۔
۱۱۵۔۔ سو راہ حق کے ترک و اختیار کے سلسلہ میں اللہ تعالیٰ کی طرف سے کسی پر کوئی جبر و اکراہ نہیں، بلکہ اس کا مدار و انحصار انسان کے اپنے ارادہ و اختیار پر ہے جیسا کہ دوسرے مقام پر ارشاد فرمایا گیا لَا اِکْرَاہَ فِی الدِّیْنِ پس جو کوئی اپنے ارادہ و اختیار سے راہ حق و ہدایت کو اپناتا ہے اللہ تعالیٰ اس کو اسی کی توفیق دیتا ہے اور جو کوئی اس کے برعکس ضلالت و گمراہی کے راستے کو اپناتا ہے اس کو ادھر ہی چلتا کر دیا جاتا ہے جیسا کہ دوسرے مقام پر ارشاد فرمایا گیا فَلَمَّا انْصَرَفُوْا صَرَفَ اللّٰہُ قُلُوْبَہُمْ۔ یعنی جب یہ لوگ پھر گئے تو اللہ نے ان کے دلوں کو پھیر دیا، یعنی اللہ تعالیٰ کی سنت اور اس کا دستور یہی ہے کہ جو لوگ اس کی راہ سے منہ موڑ لیتے ہیں، ان کو ادھر ہی چلتا کر دیا جاتا ہے جدھر کو انہوں نے اپنا رخ خود کیا ہوتا ہے، اور جیسا کہ ایک اور مقام پر ارشاد فرمایا گیا ہے فَلَمَّا زَاغُوْا اَزْاغَ اللّٰہُ قُلُوْبَہُمْ۔ یعنی جب یہ لوگ ٹیڑھے ہو گئے تو اللہ نے ان کے دلوں کو ٹیڑھا کر دیا۔ یہاں پر المومنین سے مراد جیسا کہ ظاہر ہے اور حضرات مفسرین کرام نے اس کی تصریح فرمائی ہے کہ اس سے مراد ہیں صحابہ کرام، سو اس طرح اس ارشاد ربانی سے راہ حق اور راہ باطل دونوں واضح ہو جاتی ہیں پس رسول صلی اللہ علیہ و سلم اور صحابہ کرام کی راہ حق کی راہ ہے۔ اور ان کے خلاف والی راہ باطل کی راہ ہے۔ اور رسول کی راہ سے مراد ہے سنت رسول صلی اللہ علیہ و سلم اس لئے حق والوں کو اہل السنت کہا جاتا ہے۔ یعنی رسول اللہ صلی اللہ علیہ و سلم کی سنت کو ماننے والے نیز اہل حق چونکہ تمام صحابہ کرام کو حق مانتے ہیں اس لئے وہ اہل جماعت بھی کہلاتے ہیں۔ یعنی حضرات صحابہ کرام کی پوری جماعت کو بلا کسی تفریق و استثناء کے ماننے والے اس لئے حق والوں کا نام و عنوان ہے اہل السنت و الجماعت یعنی جو پیغمبر صلی اللہ علیہ و سلم کی سنت کو بھی مانتے اور اس کو حجت تسلیم کرتے ہیں اور ان کے سب صحابہ کرام کو بھی مانتے اور انکو معیار حق جانتے ہیں۔ پس جو لوگ سنت کو نہیں مانتے وہ اہل حق کے خلاف، اور اہل باطل میں سے ہیں جیسے پرویزی جکڑالوی وغیرہ منکرین حدیث، اور اسی طرح جو لوگ سب صحابہ کرام کو نہیں مانتے بلکہ وہ ان کے درمیان تفریق سے کام لیتے ہیں یعنی کچھ کو مانتے ہیں، اور باقیوں کو نہیں مانتے وہ بھی اہل حق میں سے نہیں، بلکہ اہل باطل میں سے ہیں جیسے وہ رافضی جو حضرات صحابہ کرام علیہم الرحمۃ والرضوان سے بغض و عناد رکھتے ہیں۔ والعیاذ باللہ العظیم، ان لوگوں کا شعار تبراء ہے ان کی کتابیں ایسی کفریہ مغلظات سے بھری پڑی ہیں، اور جو صرف پنجتن کے پاک ہونے کا نظریہ رکھتے اور دعویٰ کرتے ہیں پس اہل حق وہی ہیں جو اللہ کے رسول صلی اللہ علیہ و سلم کی سنت کو بھی مانتے اور اس کو حجت تسلیم کرتے ہیں اور آپ صلی اللہ علیہ و سلم کے سب صحابہ کرام کو بھی بلا تفریق و استثناء حق جانتے اور مانتے ہیں۔ اسی لئے ان اہل حق کو اہل السنۃ و الجماعت کہا جاتا ہے کہ یہ خوش نصیب لوگ رسول اللہ صلی اللہ علیہ و سلم کی سنت اور اس کے صحابہ کی سب جماعت کو مانتے ہیں اور یہی وہ لوگ ہیں جن کے بارے میں پیغمبر نے ارشاد فرمایا مَااَنَا عَلَیْہِ وَاَصْحَابِی یعنی اہل حق اور نجات و فلاح پانے والے لوگ وہی ہیں جو میرے اور میرے صحابہ کے طریقے پر ہیں۔ پس اس سے حق و باطل کے درمیان فرق و تمیز۔ اور پرکھ و معرفت کے لئے ایک ایسا معیار رکھ دیا گیا جو نہایت واضح اور آسان بھی ہے۔ اور قیامت تک صاف راہنمائی کرنے والا بھی۔ والحمد للہ جل علا
۱۱۹۔۔ اور ابلیس نے فی الواقع یہ کام کر کے دکھائے، سو کتنے ہی لوگ ایسے رہے ہیں جو اس کے پیچھے چلے اور اب تک چل رہے ہیں بجز ان سچے ایمانداروں کے جو راہ حق پر مستقیم و ثابت قدم رہے کہ وہ اس کے چنگل میں آنے سے بچ گئے چنانچہ قرآن حکیم میں دوسرے مقام پر اس اہم حقیقت کی اس طرح تصریح فرمائی گئی ہے وَلَقَدْ صَدَّقَ عَلَیْہِمْ اِبْلِیْسُ ظَنَّہ، فَاتَّبَعُوْہُ اِلاَّ فَرِیْقًا مِّنَ الْمُؤْمِنِیْنَ(سبا۔۲٠) یعنی ابلیس نے ان کے بارے میں اپنے ظن اور گمان کو سچا کر کے دکھایا، سو یہ اسی لعین کے پیچھے چل پڑے سوائے اہل ایمان کے ایک گروہ کے، جو اپنے ایمان و یقین اور اللہ تعالیٰ کی توفیق و عنایت سے اس کے مکر و فریب سے محفوظ، اور راہ حق پر مستقیم ثابت قدم رہے، اور اللہ ہر حال میں اور ہر اعتبار سے اس لعین کے مکر و فریب سے محفوظ، اور راہ حق و صواب پر مستقیم و ثابت قدم رکھے، آمین ثم آمین یا رب العالمین
۱۲۲۔۔  اور جب اس وحدہٗ لا شریک سے بڑھ کر سچا نہ کوئی ہے اور نہ ہو سکتا ہے تو پھر اس کے قول و ارشاد سے بڑھ کر کسی اور کی بات کے سچا ہونے کا کوئی سوال و امکان ہی کیا پیدا ہو سکتا ہے؟ پس اس نے اپنے ایماندار بندوں کو جن عظیم الشان جنتوں سے سرفراز فرمانے کا وعدہ فرما رکھا ہے وہ بہرحال پورا ہو کر رہے گا کہ اس کا وہ وعدہ بہرحال سچا ہے پس بندوں کے ذمے ہے کہ وہ ایمان کے ساتھ عمل صالح کے میدان میں آگے بڑھنے کی کوشش کرے۔ اور ہمیشہ اس کی رضا و خوشنودی کی راہوں پر مستقیم و ثابت قدم رہنے کی فکر میں رہے، وباللہ التوفیق لما یحب و یرید، وعلی ما یحب و یرید وہو الہادی الی سواء السبیل، سبحانہ و تعالیٰ 
۱۲۴۔۔ سو مدار نجات، اور فوز و فلاح محض زبانی کلامی دعووں یا خود ساختہ امیدوں اور آرزووں پر نہیں۔ بلکہ انسان کے اپنے ایمان و عقیدہ، اور عمل و کردار پر ہے، خواہ وہ کوئی مرد ہو یا عورت، اور اس کا تعلق کسی بھی قوم قبیلے، یا رنگ ونسل سے ہو، پس جو بھی کوئی صحیح طور پر ایمان لایا ہو گا۔ اور اس نے ایمان کی روشنی میں اور اپنے خالق و مالک کی رضا و خوشنودی کے لئے نیک عمل بھی کئے ہونگے، ان کو جنت کی سدا بہار نعمتوں اور حقیقی فوز و فلاح سے سرفرازی نصیب ہو گیا اور ایسے لوگوں پر ذرہ برابر کوئی ظلم نہیں کیا جائے گا، بلکہ پورا عدل و انصاف کیا جائیگا،
۱۲۵۔۔ استفہام یہاں پر انکاری ہے یعنی اس سے بڑھ کر اچھا دین اور کسی کا نہیں ہو سکتا، کہ دین حق یہی اور صرف یہی ہے، یعنی اسلام جو کہ عقل سلیم اور فطرت مستقیم کے تقاضوں کے عین مطابق ہے کہ انسان اپنے ارادہ و اختیار اور اپنی رضا و خوشی سے اپنی ذات کو اللہ وحدہٗ لاشریک کے حوالے کر دے، اور اس حال میں کہ وہ محسن یعنی نیکوکار بھی ہو کہ اس کی نیت و ارادہ بھی درست ہو، اور عمل و کردار بھی صحیح ہو جس کا کامل درجہ یہ ہے کہ انسان اپنے رب کی عبادت و بندگی اس طرح کرے جس طرح کہ وہ اس کو دیکھ رہا ہے۔ اور اگر یہ درجہ اس کو حاصل نہ ہو سکے تو کم از کم درجہ یہ ہے کہ وہ یہ سمجھے کہ اس کا رب اس کو دیکھ رہا ہے، سو اس طرح اپنی گردن اپنے خالق و مالک کے حضور ڈال دینا، اپنی رضا و خوشنودی اور اس کے تقاضوں کو پس پشت ڈال کر اپنے خالق و مالک کی رضا و خوشنودی کے حصول ہی کو اپنا اصل اور حقیقی مقصد و نصب العین بنا دینا ہی حقیقت ہے اسلام کی جو کہ دین حق ہے اور یہی دین فطرت ہے جو اس پوری کائنات کا دین اور دارین کی سعادت و سرخروئی کا ضامن و کفیل ہے، چنانچہ اس بارے میں اسطرح تصریح فرمائی گئی وَمِمَّن اَسْلَمَ مَنْ فِی السَّمٰوٰتِ وَالْاَرْضِ طَوْعًا وَّکَرْہًا وَّاِلَیْہِ یُرْجَعُوْنَ (اٰل عمران۔٨۳) یعنی اسی کے آگے سرنگوں ہیں وہ سب جو کہ آسمانوں اور زمین میں ہیں، خواہ خوشی سے ہو، یا مجبوری سے اور اسی کی طرف لوٹایا جائے گا ان سب کو، اس کے سوا کوئی بھی دین نہ انسان کے لئے سعادت دارین کا ضامن و کفیل ہو سکتا ہے، اور نہ ہی وہ اللہ تعالیٰ کے یہاں کسی طرح قبول ہو سکتا ہے، جیسا کہ دوسرے مقام پر اس کی اس طرح تصریح فرمائی گئی ہے وَمنْ یَّبْتَغِ غَیْرَ الْاِسْلَامِ دِیْنًا فَلَنْ یُّقْبَلَ مِنْہُ وَہُوَ فِی الْاٰخِرَۃِ مِنَ الْخٰسِرِیْنَ(ال عمران۔ ٨۵) یعنی جس نے اسلام کے سوا کسی اور دین کو اپنایا وہ اس سے ہرگز قبول نہیں کیا جائے گا اور وہ آخرت میں بہرحال سخت خسارہ اٹھانے والوں میں سے ہو گا۔ والعیاذ باللہ العظیم۔ سو اسلام کے سوا کوئی بھی دین اللہ تعالیٰ کے یہاں کسی بھی صورت میں قابل قبول نہیں ہو سکتا۔
۱۲۶۔۔  سو زمین و آسمان کی یہ ساری کائنات اور اس کے اندر جو بھی کچھ ہے وہ سب اللہ ہی کا ہے کہ اس سب کا خالق و مالک بھی بلا شرکت غیرے وہی وحدہٗ لاشریک ہے اور اس میں حاکم و متصرف بھی وہی ہے۔ اور اس کا ذرہ ذرہ اور پتہ پتہ اس کے علم محیط میں ہے، کوئی بھی چیز اس کے احاطہ علم سے باہر نہیں ہو سکتی۔ پس معبود برحق بھی وہی وحدہٗ لاشریک ہے۔ اور عبادت و بندگی بھی اسی وحدہٗ لاشریک کا حق ہے سبحانہ و تعالیٰ، اس کے سوا اور کسی کے لئے بھی عبادت و بندگی کی کوئی بھی شکل بجا لانا شرک ہو گا۔ جو کہ نص قرآن کے بموجب ظلم عظیم ہے۔ والعیاذ باللہ العظیم، پس عبادت و بندگی کی ہر قسم اور اس کی ہر شکل اسی وحدہٗ لاشریک کا حق اور اسی کا اختصاص ہے، سبحانہ و تعالیٰ
۱۲۸۔۔ سو صلح فریقین میں سے ہر ایک کے لئے بہتر ہے۔ کیونکہ رشتہ ازدواج میں منسلک ہونے کے بعد ان دونوں میں سے ہر ایک کے لئے بہتری اسی میں ہوتی ہے کہ یہ رشتہ باقی اور قائم رہے۔ پس حتی المقدور کوشش اسی کی ہونی چاہیے کہ زوجین کے درمیان رشتہ باقی اور برقرار ہے، اور اس کے لئے جو قربانی دینا پڑے وہ دینی چاہئے۔ پس عورت کو اگر اپنے شوہر کی طرف سے طلاق دے دینے، یا لاپرواہی برتنے کا اندیشہ ہو تو وہ اپنے حق مہر، عدل، اور نان نفقے کے سلسلے میں اس کو ایسی رعایتیں دے کہ رشتہ نکاح باقی رہے، اور قطع تعلق کا اندیشہ رفع ہو جائے، کہ صلح صفائی، بہرحال بہتر ہے۔ 
      ۲۔ سو حرص و آز ایک فطری اور جبلی چیز ہے، اور کاروبار حیات چلانے کے لئے اس کی ایک حد تک ضرورت بھی ہے اسی لئے حضرت فاطر فطرت جَلَّ جَلَالُہ، نے اس کو انسان کی فطرت میں رکھا ہے لیکن جب یہ چیز حد ضرورت سے بڑھ جائے تو یہ ایک مہلک بیماری بن جاتی ہے، لیکن اس کا علاج بھی اسی میں ہے۔ پس اسی کی بناء پر زوجین کے درمیان رشتہ ازدواج کو باقی اور برقرار رکھنے کی غرض سے جو قربانی مفید ہو سکے دی جائے۔
۱۲۹۔۔ سو اپنی بیویوں کے درمیان قلبی لگاؤ اور میلان کے اعتبار سے برابری تو انسان کے بس میں نہیں لیکن اختیاری امور میں انسان ان کے درمیان عدل و انصاف ہی سے کام لے۔ اور اس سلسلہ میں کسی ایک بیوی کی طرف اس طرح مت جھک جائے کہ دوسری کو معلّق بنا کر رکھ دے، اور حتی المقدور اصلاح احوال کی کوشش کرے۔ اور تقوی و پرہیزگاری کی راہ پر قائم رہے۔ اس کے بعد جو کوئی کوتاہی اور کمزوری اس سے بشری تقاضوں کی بناء پر سرزد ہو جائے گی اس سے اللہ تعالیٰ عفو و درگزر سے کام لے گا کہ وہ بڑا ہی غفور و رحیم ہے اور اس کی شان ہی مغفرت و بخشش فرمانا۔ اور اپنی بے پایاں رحمتوں سے نوازنا ہے سبحانہ و تعالیٰ۔
۱۳۰۔۔ سو میاں بیوی دونوں سے رشتہ ازدواج کو باقی رکھنے کے لئے ایثار و قربانی مطلوب تو ہے۔ لیکن یہ اسی حد تک مطلوب ہے جب تک کہ انسان کی غیرت اور خود داری پر آنچ نہ آئے اور وہ متأثر نہ ہو۔ سو جس طرح میاں اور بیوی میں سے کسی کے لئے دوسرے کے خلاف اکڑنا جائز نہیں۔ اسی طرح ان کے لئے ایک خاص حد سے زیادہ دینا اور ذلت اٹھانا بھی جائز نہیں۔ پس اگر حالات علیحدگی پر مجبور کر دیں تو علیحدگی اختیار کر لینی چاہیے اور بھروسہ اللہ وحدہٗ لاشریک ہی پر رکھنا چاہئے۔ کہ رازق اور کارساز تو سب مخلوق کا اور ان دونوں کا بہرحال وہی ہے، پس وہ اپنے فضل و کرم سے ہر ایک کو دوسرے سے مستغنی کر دیگا۔ کہ وہ بڑا ہی وسعت والا اور حکمت والا ہے، اور وہ تقویٰ و پرہیزگاری اختیار کرنے والوں کو وہاں سے دیتا ہے جہاں سے ان کو گمان بھی نہیں ہوتا، سبحانہ و تعالیٰ
۱۳۲۔۔  یہاں پر اس اہم اور بنیادی حقیقت کا ذکر و بیان دو مرتبہ فرمایا گیا ہے کہ آسمانوں اور زمین کی اس پوری کائنات میں جو بھی کچھ ہے وہ سب اللہ وحدہٗ لاشریک ہی کا ہے کہ اس سب کا خالق بھی وہی ہے اور مالک بھی وہی۔ اور اس میں حکم و تصرف بھی اسی کا چلتا ہے، وہی ہے جو سب سے غنی و بے نیاز اور اپنی ذات میں آپ محمود ہے، اور وہی سب کا کار ساز ہے، پس تم لوگ اگر اس کے احکام و ارشادات کے آگے سر تسلیم خم ہو جاؤ گے تو اپنا ہی بھلا کرو گے ورنہ خود اپنا ہی نقصان کرو گے۔ والعیاذُ باللہ العظیم۔
۱۳۳۔۔ پس اس قادرِ مطلق کے لئے یہ بات کچھ بھی مشکل نہیں کہ وہ تم لوگوں کو لے جائے اور تمہاری جگہ دوسروں کو لابسائے، کہ وہ ہر چیز پر پوری قدرت رکھتا ہے اور وہ اسباب و وسائل کا بھی محتاج نہیں۔ بلکہ اس کی شان تو کُنْ فَیَکون کی شان ہے اور اس کے یہاں محض ارادہ و اشارہ کی دیر ہے سبحانہ و تعالیٰ سو وہ اگر تم لوگوں کو اپنے دین کی تعلیمات مقدسہ کی پاسداری و پابندی کا حکم و ارشاد فرماتا ہے تو وہ خود تمہارے ہی بھلے اور فائدے کے لئے فرماتا ہے، تاکہ اس طرح تمہاری دنیا بھی بنے، اور آخرت بھی ورنہ وہ اگر چاہے تو تمہاری جگہ کسی اور قوم کو لابسائے جیسا کہ خود تم لوگ دوسروں کی جگہ موجود ہو جیسا کہ دوسرے مقام پر ارشاد فرمایا گیا اور صاف و صریح طور پر ارشاد فرمایا گیا۔ اور بعینہ اسی مضمون کو ذکر فرمایا گیا۔ اور زیادہ صراحت و وضاحت کے ساتھ ارشاد فرمایا گیا چنانچہ ارشاد ہوتا ہے اِنْ یَّشَاْ یُذْہِبْکُمْ وَیَسْتَخْلِفْ مِنْ بَعَدِکُمْ مَّا یَشَآءُ کَمَآاَنْشَاَکُمْ مِّنْ ذُرِّیَّۃِ قَوْمٍ اٰخَرِیْنَ (الانعام۔۱۳۴) سو اگر تم لوگوں کو اس کے دین کی خدمت کا موقع ملتا ہے تو تم اپنے لئے اس کو غنیمت سمجھو، ورنہ نہ وہ تمہارا محتاج ہے اور نہ اس کا دین تمہارا محتاج ہے سبحانہ و تعالیٰ وباللہ التوفیق لما یحب و یرید وعلی ما یحب و یرید، وہو الہادی الی سواء السبیل
۱۳۵۔۔ کہ دولت حق و ہدایت کے امین و پاسدار تم ہی لوگ ہو، لہٰذا تمہارا ہر قول و فعل حق کا امین و پاسدار ہونا چاہیے پس تم لوگ نہ صرف یہ کہ خود حق پر قائم رہو۔ بلکہ دوسروں کو بھی اس پر قائم کرنے اور قائم رکھنے والے بنو۔ اور تم لوگ حق کے گواہ بنو۔ کہ تمہارا منصب و مرتبہ اور تمہاری شان ہی یہ ہے کہ تم حق کے گواہ اور اس کے داعی بنو وباللہ التوفیق۔
      ۲۔ پس اس سے تمہاری کوئی بھی حالت و کیفیت کسی بھی طور پر اور کسی بھی پہلو سے مخفی و مستور نہیں رہ سکتی اور اس کے حضور حاضر ہو کر تم سب نے اپنی زندگی بھر کے کئے کرائے کا جواب دینا، اور اس کا صلہ و بدلہ پانا ہے۔ پس تم لوگ ہمیشہ اس بنیادی حقیقت کو اپنے پیش نظر رکھا کرو کہ اپنے اس خالق و مالک کے ساتھ ہمارا معاملہ صحیح اور درست رہے کیونکہ یہ مقصد اگر حاصل ہو گیا تو سب کچھ مل گیا، ورنہ اگر ساری دنیا بھی مل جائے تو بھی محرومی ہی ہے والعیاذ باللہ، سو اللہ تعالیٰ کے حضور حاضری، اور اس کے یہاں جواب دہی کا احساس و یقین اصلاح احوال کی اہم اساس و بنیاد ہے۔
۱۳۶۔۔  سو اس آیت کریمہ میں خطاب اگرچہ عام لفظوں سے ہے لیکن اس سے اصل میں مراد وہ منافق لوگ ہیں جو ایمان کے زبانی کلامی دعوے تو کرتے تھے مگر ان کے قلوب و بواطن ایمان و یقین کی دولت سے خالی اور محروم تھے سو ان سے خطاب کر کے ارشاد فرمایا گیا کہ تم لوگ سچے دل سے ایمان لاؤ اللہ پر، اور اس کے رسول صلی اللہ علیہ و سلم پر، اور اس کتاب پر جس کو اس نے اپنے رسول صلی اللہ علیہ و سلم پر اتارا ہے اور اس کتاب پر بھی جن کو اس نے اس سے پہلے اتارا ہے یعنی تورات پر، کیونکہ قرآن حکیم کے نزول سے پہلے الکتاب کی حیثیت اسی کو حاصل تھی۔ حضرت عیسیٰ علیہ السلام بھی اسی کی پیروی پر مامور تھے۔ انجیل کی بھی اصل حیثیت تورات کی تکمیل ہی کی تھی سو اس ارشاد سے واضح فرما دیا گیا کہ ایمان و یقین کے محض زبانی دعووں سے کام نہیں چل سکتا، بلکہ اس کے لئے صدق و اخلاص سے کام لینے کی ضرورت ہے، کیونکہ معاملہ اس رب العلمین سے ہے جو علیمٌ بذاتِ الصُّدُور یعنی سینوں کے بھیدوں کو بھی پوری طرح جاننے والا ہے، سبحانہ و تعالیٰ
۱۳۷۔۔   سو ان کے اس سنگین جرم کی بناء پر نہ تو اللہ تعالیٰ ان کی بخشش فرمائے گا اور نہ ہی ان کو حق و ہدایت کی کوئی راہ دکھائے گا کیونکہ ان پر حجت تمام ہو چکی ہے انہوں نے نعمت حق کی سخت ناقدری کی ہے۔ اس لئے اب ان کے لئے دوزخ کی راہ کے سوا اور کوئی راہ باقی نہیں رہ گئی۔ پس ایسے منافقوں کو یہ خوشخبری سنا دو کہ ان کے لئے ان کے کفر و نقصان کے نتیجے میں ایک بڑا ہی دردناک عذاب تیار ہے والعیاذ باللہ العظیم۔
۱۳۹۔۔ پس جو اللہ سے سچا تعلق جوڑ لیتے ہیں اور وہ اللہ والے بن جاتے ہیں وہی اصل اور حقیقی عزت سے سرفراز ہوتے ہیں اور اس کے برعکس جو لوگ سچے ایمانداروں کو چھوڑ کر کافروں سے دوستی لگاتے ہیں وہ اس حقیقی اور سچی عزت سے یکسر محروم اور بڑے بدبخت ہیں، وہ شیطان کے چکر میں پھنسے ہوئے اور سخت دھوکے کا شکار ہیں مگر ان کو اس کا شعور و احساس نہیں والعیاذُ باللہ العظیم۔
۱۴۰۔۔ کیونکہ ایسی صورت میں ان کے ساتھ بیٹھنا ان کے عمل سے راضی ہونے کی نشانی اور اس کا ثبوت ہے، اور رضا بالکفر کا کفر ہونا ایک مسلمہ امر ہے والعیاذ باللہ العظیم۔ سو مومن صادق کے لئے یہ جائز نہیں کہ وہ کسی ایسی مجلس میں بیٹھے جہاں اللہ کی آیتوں کے خلاف کفر بکا جا رہا ہو اور ان کا مذاق اڑایا جا رہا ہو۔ اِلاَّ یہ کہ کسی کو وہاں پر کلمہ حق کہنے کا موقع ملے اور وہ اصلاح احوال کی کوشش کر سکے، اور اس دینی فائدے کی توقع پائی جاتی ہو۔
      ۲۔ کیونکہ یہ دونوں گروہ یعنی کفار اور منافقین کفر میں باہم شریک اور یکجا ہیں، اس لئے اپنے اس اشتراک کفر کی بناء پر دونوں جہنم میں یکجا ہونگے، منافق اگرچہ اوپر سے اسلام کا نام لیتا اور اس کا دم بھرتا ہے، لیکن اس کے اندر بھی کفر ہی ہے اس لئے دھوکہ دہی کے لئے کلمہ پڑھنا اس کو کچھ کام نہیں آ سکے گا، بلکہ منافق لوگ کھلے کافروں سے زیادہ خطرناک ہیں، کیونکہ یہ مسلمانوں کے اندر چھپے ہوئے، اور مار آستین کی حیثیت رکھنے والے خطرناک دشمن ہیں، اس لئے ان کی سزا بھی کھلے کافروں سے بڑھ کر ہے کہ ان کو دوزخ کے سب سے نچلے گڑھے میں رہنا ہو گا، جیسا کہ دوسرے مقام پر اس بارے صاف اور صریح طور پر ارشاد فرمایا گیا اِنَّ الْمُنَافِقُوْنَ فِی الدَّرْکِ الْاَسْفَلَ مِنَ النَّارِ (النساء۔ ۱۴۵) والعیاذ باللہ۔
۱۴۱۔۔  اس لئے کہ مومن دولت ایمان ویقین سے سرفراز و مالا مال ہوتے ہیں جبکہ کافر اس سے محروم اور بے بہرہ تو پھر کافروں کے لئے ایمان والوں کے مقابلے میں کوئی راہ پانے کا کیا سوال؟ البتہ دنیا کے اس دار الامتحان میں چونکہ اصل حقائق پر پردہ پڑا ہوا ہے اس لئے کافروں کے کفر کی اصل حقیقت سامنے نہیں آتی، جس سے لوگوں کو دھوکہ لگ جاتا ہے۔ لیکن کل قیامت کے اس عالم مشاہدہ میں جب تمام حقائق اپنی اصل شکل میں سامنے آ جائیں گے تو اس وقت کافروں کی کوئی بھی حجت بازی نہیں چل سکے گی، اور اس وقت کافروں کے ایمان والوں کے مقابلے میں کسی راستے کا کوئی سوال ہی پیدا نہیں ہو گا سو تمام امور کا آخری اور عملی فیصلہ قیامت کے اس یوم الفصل ہی میں ہو سکے گا۔ بہرکیف ارشاد فرمایا گیا کہ آج تو یہ منافق لوگ اس طرح کی سخن سازیوں سے کام لیکر دھوکہ دہی کا کام کر رہے ہیں۔ لیکن کل قیامت کے اس یوم الفصل میں جب تمام حقائق پوری طرح آشکارا ہو جائیں گے وہاں پر ان کی اس طرح کی کوئی سخن سازی نہیں چل سکے گی۔ والعیاذ باللہ جل وعلا بکل حالٍ من الاحوال
۱۴۲۔۔ سو خَادِعُہُمْ کا مطلب یہ نہیں کہ اللہ ان کو دھوکہ دیتا ہے جس طرح عام طور پر اس کے لفظی ترجمہ سے سمجھا جاتا ہے، کیونکہ اللہ پاک سبحانہ و تعالیٰ دھوکہ دہی وغیرہ جسے رزائل کے ہر شائبہ سے پاک اور ایسی ہر نسبت سے اعلیٰ و بالا ہے۔ سبحانہ و تعالیٰ بلکہ اس کا اصل مطلب یہ ہے کہ ان بدبختوں کو اس کی سنت امہال سے دھوکہ لگتا ہے، کیونکہ وہ اپنے حلم بے پایاں اور کرم بے نہایت کی بناء پر ایسے لوگوں کو ان کے کفر و نفاق پر فوراً پکڑتا نہیں بلکہ ان کو ڈھیل ہی دیئے جا رہا ہے جس سے یہ لوگ سمجھتے ہیں کہ ان کی کوئی پکڑ نہیں ہو گی اور یہ جو کچھ کر رہے ہیں، سب ٹھیک کر رہے ہیں۔ سو اس طرح یہ لوگ اپنے کفر و نفاق میں اور پکے ہوتے جاتے ہیں اور اپنے ہولناک انجام کی طرف بڑھے چلے جاتے ہیں اور اس طرح ان کو اللہ تعالیٰ کی طرف سے دھوکہ خود لگ رہا ہے ہم نے اپنے ترجمے کے اندر اس مفہوم کو کھول دیا ہے والحمد للہ جَلَّ وَعَلا
۱۴۳۔۔ اور اللہ کے کسی گمراہ کرنے کا مطلب یہ ہے کہ ایسے لوگوں کو ان کے اپنے سُوء اختیار و بدنیتی اور خبث باطن کی بناء پر راہ حق و ہدایت کو اپنانے اور اختیار کرنے کی توفیق نہیں ملتی، کہ اس وحدہٗ لاشریک کا قانون و دستور اور اس کی سنت یہ ہے کہ دولت حق و ہدایت سے سرفرازی انہی لوگوں کو مل سکتی ہے جو اس کی طرف رجوع کرتے ہیں اور اس سے نور حق و ہدایت سے سرفرازی کی طلب و استدعاء کرتے ہیں اس کے برعکس جو اس سے منہ موڑ لیتے ہیں والعیاذ باللہ ان کو وہ ادھر ہی چلتا کر دیتا ہے جدھر کا رخ وہ خود کرتے ہیں، اور آخرکار وہ اپنے اعراض و استکبار اور کفر و انکار کے نتیجے میں جہنم میں پہنچ کر رہتے ہیں، جیسا کہ دوسرے مقام پر ارشاد فرمایا گیا نُوَلِّہٖ مَاتَوَلّیٰ وَ نُصْلِہٖ جَہَنَّمَ وَسَآءَ تْ مَصِیْرًا (النساء۔ ۱۱۵) سو دین حق کو اپنانے اور راہ نجات کو اختیار کرنے کے سلسلہ میں کوئی جبر و اکراہ نہیں۔ بلکہ معاملہ انسان کے اپنے ارادہ و اختیار اور اس کی طلب و رغبت پر ہے۔ وہ جدھر کا ارادہ کرے گا اور رغبت رکھے گا۔ اس کو اسی کی توفیق ملے گی وباللہ التوفیق لما یحب و یرید۔
۱۴۴۔۔ یعنی ایسی کھلی حجت کہ اس کے بعد تمہارے لئے کسی عذر و معذرت کی کوئی گنجائش باقی نہیں رہیگی، اور تمام لوگوں کو اپنے کئے کرائے کا بھگتان بہرحال بھگتنا ہو گا۔ یہاں پر کافروں سے دوستی کی ممانعت کے سلسلہ میں مِنْ دُوْنِ الْمُؤْمِنِیْنَ کی قید لگائی گئی ہے۔ یعنی یہ ممانعت اس صورت میں ہے جبکہ کافروں سے اس تعلق کی یہ ممانعت اس صورت میں ہے جبکہ یہ مومنوں کو چھوڑ کر ہو، پس جب یہ مومنوں کو چھوڑ کر نہ ہو اور اس سے ان کے مفادات کو کوئی زک نہ پہنچتی ہو اور ان پر کوئی آنچ نہ آتی ہو تو اس صورت میں تو اس میں کوئی حرج اور قباحت نہیں، پس سو اہل ایمان کے مفادات کی حفاظت اہل مطلوب ہے۔
۱۴۵۔۔ یعنی کوئی ایسا یار و مددگار جو ان کو اس ہولناک انجام سے چھڑا اور بچا سکے، یا ان کے لئے کسی حمایت و ہمدردی کا اظہار و مظاہرہ کر سکے۔ سو اس ارشاد سے واضح فرمایا گیا کہ منافقوں کا ایمان جس کا وہ دعوی کرتے اور دم بھرتے ہیں، وہ ان کے کچھ بھی کام نہیں آ سکے گا۔ کہ اس منافقانہ ایمان کی اللہ تعالیٰ کے یہاں کوئی قدر و قیمت نہیں اور یہ نہ ہونے کے برابر ہے بلکہ یہ کھلے کفر سے بھی زیادہ برا ہے، کہ ایسے لوگوں کا انجام کھلے کافروں سے بھی برا ہو گا کہ ان کو دوزخ کے سب سے نچلے گڑھے میں رہنا ہو گا، جیسا کہ ابھی اوپر والے حاشیہ میں بیان کیا گیا، والعیاذ باللہ جل وعلا
۱۴۸۔۔  سو مظلوم کو اس کا حق اور اجازت ہے کہ وہ ظالم کے خلاف اپنے ظلم کے بارے میں آواز اٹھائے، تاکہ اس طرح وہ ظلم سے رہائی پا سکے۔ کیونکہ ایسی صورت میں ظالم بھی متعین ہوتا ہے، اور مظلوم بھی، اور ظلم بھی، اور غرض بھی صحیح ہوتی ہے اور ایسی صورت میں کسی فتنہ و فساد کا کوئی خوف و اندیشہ بھی نہیں ہوتا۔ جبکہ اس صورت کے بغیر بُری بات کو ظاہر کرنے میں فتنے و فساد کا اندیشہ بھی ہوتا ہے۔ اور اس سے آگے معاشرے میں طرح طرح کے مفاسد بھی جنم لیتے ہیں۔ اور خرابیاں پیدا ہوتی ہیں والعیاذُ باللہ۔ اس لئے اس کی اجازت نہیں کہ برائی کے یونہی چرچے کئے جاتے رہیں، سو یہ ممنوع ہے۔
۱۴۹۔۔  سو اوپر کی آیت کریمہ میں جس بُری روش کا ذکر فرمایا گیا تھا۔ اس کے بالمقابل اس آیت کریمہ میں اس اچھی روش کا ذکر فرمایا گیا ہے جو محمود اور مطلوب ہے۔ کہ نیکی اور بھلائی کی جائے خواہ وہ ظاہر کر کے کی جائے۔ یا پوشیدہ طور پر، یا یہ کہ کسی برائی کے بارے میں عفو و درگزر سے کام لیا جائے، سو یہ سب عمدہ خصال ہیں جو کہ محمود و مطلوب ہیں۔ اور اللہ تعالیٰ جب اپنے کمال قدرت کے باوجود عفو و درگزر سے کام لیتا ہے تو پھر بندوں کو تو بدرجہ اولیٰ اس روش کو اپنانا اور اختیار کرنا چاہیئے، وباللہ التوفیق لما یحب و یرید، وعلی ما یحب و یرید، وہو الہادی الی سواء السبیل، بکل حال من الاحوال
۱۵۱۔۔ کیونکہ کافروں نے اپنے کفر و استکبار کی بناء پر راہ حق و ہدایت سے منہ موڑا تو اس کے نتیجے میں ان کو عذاب بھی ایسا رسوا کن دیا جائے گا۔ کہ الجزاء مِنْ جنس العمل، کے عمومی ضابطہ و اصول کا تقاضا یہی ہے، سو ان دونوں آیتوں سے واضح فرما دیا گیا کہ اہل کتاب، اہل کتاب ہونے کے باوجود پکے اور کھلے کافر ہیں۔ پس اس سے ان لوگوں کی غلط فہمی کا قلع قمع فرما دیا گیا جن کا کہنا ہے اہل کتاب بھی تو ایمان رکھتے ہیں۔ لہٰذا ان کو بھی ان کے اس ایمان کا فائدہ پہنچے گا، سو اس سے واضح فرما دیا گیا کہ ان کے اس ایمان کا کوئی اعتبار اور کوئی وزن و قیمت نہیں۔ بلکہ وہ پکے کافر ہیں۔ کہ انہوں نے اللہ کے رسولوں میں سے کچھ کو مانا۔ اور کچھ کا انکار کیا۔ اور اللہ کے کسی ایک رسول کا انکار بھی کفر ہے۔ اس لئے ارشاد فرمایا گیا۔ اور صاف و صریح طور پر، اور حصر و تاکید کے انداز و اسلوب میں ارشاد فرمایا گیا کہ ایسے لوگ پکے کافر ہیں۔ پس ان کے اس ایمان کی کوئی قدر و قیمت نہیں۔ تاوقتیکہ یہ حضرت خاتم الانبیاء پر ایمان نہیں لاتے، کیونکہ آپ کی بعثت و تشریف آوری کے بعد کسی کا بھی ایمان اس وقت تک معتبر نہیں جب تک کہ وہ آپ پر ایمان نہ لائے۔
۱۵۲۔۔  سو اس سے مراد امت محمدیہ ہے (محاسن التاویل وغیرہ) کہ یہی وہ لوگ ہیں جو اللہ تعالیٰ کے سب رسولوں پر بلا تفریق ایمان رکھتے ہیں اور کسی بھی رسول کا انکار نہیں کرتے، اس لئے ان کو اللہ تعالیٰ ان کے ان اجور سے نوازے گا جن کے یہ لوگ اپنے ایمان و عقیدے کی بناء پر مستحق ہونگے۔ اور اس سچے پکے ایمان کے بعد بشری تقاضوں کی بناء پر ان سے جو کوتاہیاں سرزد ہو جائینگی، وہ ان کی بخشش فرما دیگا۔ اور ان کو اپنی خاص رحمتوں سے نوازیگا۔ ان کے صدق ایمان و یقین کی بناء پر کہ اس کی شان ہی نوازنا اور رحم و کرم فرمانا ہے، کہ وہ بڑا ہی غفور و رحیم ہے۔ سبحانہ وتعالیٰ، سو حضرت امام الانبیاء محمد رسول اللہ صلی اللہ علیہ و سلم کی بعثت و تشریف آوری کے بعد کسی کا بھی ایمان اس وقت تک معتبر نہیں جب تک کہ وہ صدق دل سے آپ پر ایمان نہ لائے۔
۱۵۳۔۔  اس کھلے غلبہ یعنی سلطان مبین سے مراد وہ حجت قاطعہ ہے جو حضرت موسیٰ کو کھلے اور عظیم الشان معجزات کی شکل میں عطا فرمائی گئی تھی۔ سو ان معجزات کی شکل میں حضرت موسیٰ کو ملنے والی وہ حجت ایسی واضح اور اسقدر کھلی تھی کہ اس کے بعد کسی انصاف پسند شخص کے لئے کسی طرح کے انکار یا کسی قسم کے تردد کی کوئی گنجائش باقی نہیں رہ گئی تھی۔ لیکن ہٹ دھرموں نے پھر بھی کفر و انکار ہی سے کام لیا۔ سو ہٹ دھرمی کوئی علاج نہیں والعیاذُ باللہ العظیم۔
۱۵۵۔۔  یعنی تھوڑا سا ایمان جو کہ نہ ہونے کے برابر ہے۔ کیونکہ ان لوگوں کے دلوں پر کفر و طغیان کا زنگ سخت ہو چکا ہے۔ یا تھوڑے ایمان سے مراد یہ ہے کہ ان میں سے تھوڑے سے لوگ ہی ایمان لائیں گے۔ جیسے حضرت عبد اللہ بن سلام وغیرہ، رضی اللہ عنہم۔ ورنہ ان کی اکثریت کفر و عناد ہی پر اڑی ہوئی ہے۔ سو ایمان قلیل سے یہاں پر یہ دونوں ہی صورتیں مراد ہو سکتی ہیں۔ اور حضرات اہل علم نے ان دونوں کا ذکر فرمایا ہے (محاسن التاویل وغیرہ) اور ان کے اس کفر و انکار اور عناد و ہٹ دھرمی کا نتیجہ اور مظہر تھا کہ یہ لوگ کہتے تھے قُلُوْبُنَا غُلْفُ، یعنی ہمارے دل پردوں میں ہیں اس لئے ان میں انبیاء ورسل کی بات اثر نہیں کر سکتی۔ جیسا کہ ان کے اس کفریہ قول کا ذکر دوسرے مقام پر اس طرح فرمایا گیا ہے وَقَالُوْا قُلُوْبُنَا فِیْ اَکِنَّۃٍ مِّمَّا تَدْعُوْنَا اِلَیْہِ الایٰۃ (حٰم السجدۃ۔ ۵) سو یہ ان لوگوں کی بدبختی کی انتہاء ہے۔ کہ حضرات انبیاء و رسل کرام کی دعوت کے جواب میں اس طرح کہتے تھے۔ والعیاذُ باللہ العظیم۔
۱۵۷۔۔  سو یہ ان لوگوں کی خباثت اور بدبختی کا ایک اور نمونہ اور مظہر ہے کہ یہ لوگ اس سنگین جرم کے ارتکاب کا دعوی کرتے ہیں اور اس پر نادم ہونے کے بجائے الٹا اس پر فخر جتلاتے ہیں۔ اور فخریہ انداز میں کہتے ہیں کہ ہم نے مسیح یعنی عیسیٰ بن مریم کو قتل کیا۔ جو کہ اللہ کا رسول ہے۔ سو جرم و قصور کے ارتکاب پر فخر کرنا بدبختی اور محرومی کی انتہاء اور اس کا ایک کھلا ثبوت ہے والعیاذُ باللہ، اور ان کا حضرت عیسیٰ کو اللہ کا رسول کہنا بطور تہکم اور استہزاء تھا، جیسا کہ دوسرے مقام پر کافروں کا قول اس طرح نقل فرمایا گیا ہے وَقَالُوْا یَااَیُّہَا الَّذِیْ نُزِّلَ عَلَیْہِ الذِّکْرُ اِنَّکَ لَمَجْنُوْنٌ (الحجر۔۶) جبکہ بعض حضرات اہل علم کا کہنا ہے کہ رسول اللہ یہود کے قول کا حصہ نہیں، بلکہ یہ اللہ تعالیٰ کے کلام کا حصہ ہے، جس کو ان لوگوں کے جرم کی سنگینی کو واضح تر کرنے کے لئے اللہ تعالیٰ کی طرف سے ارشاد فرمایا گیا ہے۔ اور حضرت عیسیٰ کو مسیح کہنے کا مطلب یہ ہے کہ آنجناب کو ہر قسم رزائل اور ان کے شوائب سے مسح کر کے پاک و صاف کر دیا گیا تھا۔ جیسے جہالت، حرص، اور شہوت وغیرہ جبکہ اس کے برعکس دجال کو مسیح کہنے کا مطلب یہ ہے کہ اس کو خیر و برکت وغیرہ تمام عمدہ خصال و صفات سے خالی اور محروم کر دیا گیا (محاسن التاویل وغیرہ) سو لفظ ایک ہی ہے لیکن اس کے موصوف و متعلق کے بدل جانے سے اس کا معنی و مطلب بھی بدل گیا۔ ایک ہستی کے بارے میں یہ تمام عمدہ صفات و خصال کا عنوان بن گیا۔ اور دوسرے کے لئے ہر خیر سے محرومی کا نشان۔ والعیاذُ باللہ العظیم، یہاں سے یہ اہم حقیقت بھی واضح ہو جاتی ہے کہ حضرات انبیاء ورسل کی تربیت و تعلیم کا انتظام براہ راست حضرت حق جَلَّ مَجْدُہ، کی طرف سے کیا جاتا ہے، علی نبینا وعلیٰ سائرہم الصلوٰۃ والسلام
۱۵۸۔۔  سو وہ عزیز و غالب اور انتہائی زبردست ہے سبحانہ و تعالیٰ، پس وہ جو چاہے اور جیسا چاہے کرے۔ اس کے لئے نہ کچھ مشکل ہے اور نہ کسی طرح کی کوئی رکاوٹ، لیکن وہ چونکہ اس کے ساتھ ہی ساتھ حکیم بھی ہے۔ اس لئے وہ جو بھی کچھ کرتا ہے اپنی حکمت کاملہ کے تقاضوں کے مطابق ہی کرتا ہے۔ اس لئے اس کا کوئی بھی کام حکمت کے تقاضوں سے خالی نہیں ہو سکتا۔ سبحانہ و تعالیٰ۔ یہاں پر قَتَلُوْہُ اور رَفَعَہ، کی ضمائر منصوبہ کا مرجع حضرت عیسیٰ ہیں۔ علیہ الصلوٰۃ والسلام جو کہ عبارت ہے روح مع الجسد سے سو اس سے اس بات کی تصریح فرما دی گئی کہ رفع عیسیٰ سے مراد آنجناب کا رفع جسمانی ہے نہ کہ محض روحانی پس اس سے محض درجات و مراتب کی ترقی مراد لینا صحیح نہیں، جیسا کہ بعض زائغین نے کہا۔ والعیاذ باللہ العظیم
۱۵۹۔۔ یعنی اہل کتاب میں سے کوئی بھی ایسا نہیں جو حضرت عیسیٰ پر ان کی موت سے پہلے ایمان نہ لائے۔ اور یہ آخری زمانے میں ہو گا جبکہ حضرت عیسیٰ دوبارہ تشریف لائیں گے، اور دین اسلام کے حامل وداعی، اور اس کے پیروکار کے طور پر کام کرینگے، دین اسلام ہی کی دعوت دیں گے اور تمام ملتوں والے حلقہ بگوش اسلام ہو کر دین حق یعنی اسلام میں داخل ہو جائیں گے (محاسن، وغیرہ) اور اسی قول و احتمال کی تائید و تصدیق صحیحین وغیرہ کی اس حدیث سے ہوتی ہے جو حضرت ابوہریرہ رضی اللہ عنہ سے مروی ہے۔ جس میں آپ فرماتے ہیں کہ آنحضرت صلی اللہ علیہ و سلم نے ارشاد فرمایا کہ قسم ہے اس ذات کی جس کے قبضہ قدرت میں میری جان ہے کہ حضرت عیسیٰ تم لوگوں کے اندر ایک عادل حکمران کے طور پر تشریف لائیں گے۔ تب وہ صلیب کو توڑ دینگے، خنزیر کو قتل کر دیں گے۔ جزیہ ختم کر دیں گے۔ اور مال اتنا عام ہو جائے گا کہ کوئی اس کو قبول کرنے کے لئے تیار نہیں ہو گا۔ یہاں تک کہ ایک سجدہ پوری روئے زمین اور اس کی سب دولت سے بھی بڑھ کر ہو گا۔ پھر حضرت ابوھریرہ رضی اللہ عنہ نے قرآن حکیم کی اسی آیت کریمہ کا حوالہ دیتے ہوئے ارشاد فرمایا کہ اگر تم لوگ چاہو تو اس کو پڑھ لو۔ (بخاری، کتاب الانبیاء باب نزول عیسیٰ علیہ الصلوٰۃ والسلام، مسلم کتاب الایمان) اور اس میں اور بھی اقوال ہیں، لیکن زیادہ واضح اور راحج قول یہی ہے جو اس ضمن میں ابھی عرض کیا گیا، والحمد للہ جل وعلا،
۱۶۱۔۔ سو یہود کے جرائم کی اس فہرست کے ذکر سے واضح فرما دیا گیا کہ اپنے ان جرائم کی بناء پر یہ لوگ محروم و ملعون ہو گئے، اور ان کو حضرت امام الانبیاء علیہ و علیہم الصلوٰۃ و السلام اور آپ صلی اللہ علیہ و سلم پر اتاری گئی کتابِ حکیم پر ایمان لانے کی توفیق وسعادت نصیب نہ ہو سکی۔ سو یہ لوگ اپنی سرکشی کی بناء پر اور راہ حق سے روکنے کے باعث اور سود کھانے کے نتیجہ میں، حالانکہ تورات میں ان کو اس سے صاف اور صریح طور پر منع کیا گیا تھا، اور لوگوں کے مال باطل اور ناجائز طریقوں سے کھانے کے باعث یہ لوگ حق سے محروم ہو گئے پاکیزہ چیزوں کو ان کے لئے حرام کر دیا گیا۔ اور یہ دردناک عذاب کے مستحق ہو گئے۔ سو معاصی و ذنوب کا نتیجہ و انجام بُرا، اور بڑا ہی مہیب ہوتا ہے۔ ان کی بناء پر انسان محرومی میں بڑھتا بڑھتا کہیں سے کہیں جا پہنچتا ہے۔ والعیاذ باللہ العظیم، اللہ تعالیٰ ہمیشہ اور ہر حال میں اپنی حفاظت و پناہ میں رکھے۔ اور ہمیشہ اور ہر حال میں ہر قدم اپنی رضا و خوشنودی کی راہوں پر ہی ڈالنے اور بڑھانے کی توفیق بخشے۔ آمین ثم آمین
۱۶۳۔۔ سو یہ سب ہی انبیاء ورسل اللہ تعالیٰ کے برگزیدہ اور اس کے چنے ہوئے لوگ تھے۔ پس نہ آپ (اے پیغمبر!) کوئی انوکھے رسول ہیں اور نہ ہی آپ پر بھیجی جانے والی وحی کوئی انوکھی اور نئی چیز ہے۔ بلکہ آپ سے پہلے بہت سے اور مختلف انبیاء ورسل بھی مختلف وقتوں میں آ چکے ہیں، اور ان سب کی طرف وحی خداوندی بھی آ چکی ہے۔ پس ایسے میں ان منکروں کا آپ کی نبوت و رسالت پر اعتراض کرنا، اور مختلف قسم کی قیل و قال سے کام لینا محض ان لوگوں کا عناد اور انکی ہٹ دھرمی ہے۔ پس اس میں آنحضرت صلی اللہ علیہ و سلم کے لئے تسلیہ و تسکین کا سامان ہے۔ اور یہ ایسے ہی ہے جیسا کہ دوسرے مقام پر ارشاد فرمایا گیا قُلْ مَا کُنْتُ بِدْعًا مِّنَ الرُّسُلِ الایٰۃ یعنی ان لوگوں سے کہو کہ میں کوئی انوکھا رسول نہیں ہوں (الاحقاف۔٩)
۱۶۴۔۔ حضرت موسیٰ سے خداوند قدوس کا کلام فرمانا بھی اگرچہ رو در رو نہیں تھا بلکہ مِنْ وَّرَاءِ حِجَاب یعنی پردے کے پیچھے ہی سے تھا، جیسا کہ قرآن پاک اور تورات دونوں سے ثابت ہوتا ہے لیکن وہ چونکہ ایک ایسی خاص امتیازی شان کا حامل تھا جو دوسرے حضرات کے کلام سے مختلف تھی۔ اس لئے اس کی امتیازی شان کی بناء پر اس کو اس طرح ذکر فرمایا گیا ہے۔ نیز اس آیت کریمہ میں جو ارشاد فرمایا گیا کہ بہت سے رسولوں کا ذکر ہم نے آپ سے (اے پیغمبر!) نہیں فرمایا۔ تو اس سے اہل بدعت کے علم غیب کلی کے خود ساختہ اور شرکیہ عقیدے کی نفی بھی ہو گئی، والحمد للّٰہ جَلّ وَعَلَا،
۱۶۵۔۔ سو اس سے واضح فرما دیا گیا کہ حضرات انبیاء و رسل کی شان اور ان کا اصل کام انذار و تبشیر ہی ہوتا ہے، اور بس، یعنی لوگوں کو ان کے انجام سے آگہی بخشنا اور خبردار کر دینا، اور ماننے والوں کو دارین کی سعادت و سرخروئی سے سرفرازی کی خوشخبری سنا دینا، اور بس، تاکہ اس کے بعد لوگوں کے لئے کسی عذر کی کوئی گنجائش باقی نہ رہے، کیونکہ اگر رسول نہ بھیجے گئے ہوتے تو یہ لوگ حجت بازی کرتے، اور کہتے کہ ہمارے پاس کوئی خبردار کرنے والا اور خوشخبری سنانے والا آیا ہی نہیں، تو ہم راہ راست پر کیسے آتے؟ یعنی ہم معذور اور بے قصور ہیں۔ جیسا کہ دوسرے مقام پر اس بارے ارشاد فرمایا گیا أنْ تَقُوْلُوْا مَا جَآءَنَا مِنْ بَشِیْرٍ وَّلَا نَذِیْرٍ فَقَدْ جَاءَکُمْ بَشِیْرٌ وَّ نَذَیْرٌ الایٰۃ (المائدۃ۔۱۹) یعنی اگر تمہارے پاس رسول نہ آئے ہوتے تو تم لوگ کہتے کہ ہمارے پاس کوئی بشیر و نذیر آیا ہی نہیں۔ سو آب تو تمہارے پاس یقیناً بشیر و نذیر آگیا ہے، اور وہ بھی ایسا عظیم الشان بشیر و نذیر، جس نے راہ حق و ہدایت کو پوری طرح واضح فرما دیا، اور اس طور پر کہ اب اس بارے کوئی خفاء و غموض باقی نہیں رہ جاتا لہٰذا اب تم لوگوں کے لئے اس طرح کے کسی عذر کی کوئی گنجائش باقی نہیں رہ جاتی، نیز دوسرے مقام پر ارشاد فرمایا گیا کہ اگر ہم ان لوگوں پر اس سے پہلے عذاب نازل کر دیتے تو اس وقت یہ لوگ چیخ چیخ کر کہتے کہ اے ہمارے رب تو نے ہماری طرف کوئی ایسا رسول کیوں نہ بھیجا جس کی ہم پیروی کرتے اس سے پہلے کہ ہم ذلیل اور رسوا ہوتے۔ جیسا کہ سورہ طٰہٰ کی آیت نمبر۱۳۴ میں اس کی تصریح فرمائی گئی ہے۔ سو اب ایسے لوگ اس طرح کا کوئی عذر پیش نہیں کر سکیں گے۔ کیونکہ اللہ تعالیٰ نے ان کے لئے ایسے بشیر اور نذیر بھیج دیے جنہوں نے ان کے لئے حق کو پوری طرح واضح کر دیا اب ان کے لئے کسی عذر و حجت کی کوئی گنجائش نہیں۔ اس لئے یہاں ارشاد فرمایا گیا کہ رسولوں کے بعد اللہ پر کوئی حجت باقی نہ رہے، اور سب سے آخر میں وہ عظیم الشان بشیر و نذیر بھی آ گئے جو کہ رسولوں کے امام رسول ہیں، علیہ وعلیہم الصلوٰۃ والسلام، 
۱۷۰۔۔  سو اس سے پہلے کے لوگوں اور خاص کر یہود و نصاریٰ نے اپنی طرف سے طرح طرح کی آمیزشوں اور ملاوٹوں کے ذریعے اللہ کی اتاری ہوئی کتاب، اور اس کے نازل کردہ دین، کو ایسا مسخ کر کے اور بگاڑ کر رکھ دیا تھا، کہ حق کو پہچاننا ناممکن ہو گیا تھا، سو اللہ پاک نے اپنے فضل و کرم سے ان آمیزشوں، اور ملاوٹوں کو دور کر کے حق کو اپنی اصل اور حقیقی شکل میں تمہارے لئے بھیج دیا ہے۔ اور اللہ کے رسول اس حق کو لیکر تمہارے پاس پہنچ چکے ہیں، تو اب تم لوگ صدق دل سے اس پر ایمان لے آؤ، تاکہ خود تمہارا بھلا ہو، دنیا کی اس عارضی زندگی میں بھی، اور آخرت کے اس حقیقی اور اَبَدی جہان میں بھی، جو کہ اس کے بعد آنے والا ہے۔ اور اگر تم لوگ اس کے برعکس کفر و ناشکری سے کام لو گے تو خود اپنا ہی نقصان کرو گے۔ اور اس کے دین کا اس سے کچھ نہیں بگڑے گا۔ کہ آسمان و زمین کی یہ ساری کائنات اسی وحدہٗ لاشریک کی ہے۔ کہ اس سب کا خالق و مالک بھی وہی وحدہٗ لاشریک ہے اور اس میں حاکم و متصرف بھی وہی، اور صرف وہی ہے۔ وہ سب کچھ جانتا اور بڑا ہی حکمت والا ہے۔ پس نہ اس کے کسی حکم و ارشاد کا کوئی بدل ممکن ہو سکتا ہے۔ اور نہ اس کی گرفت و پکڑ سے کوئی بچ سکتا ہے، اور وہ جو بھی کچھ کرتا ہے اپنی حکمت بے پایاں کے تقاضوں کے مطابق ہی کرتا ہے۔ سبحانہ و تعالیٰ۔
۱۷۱۔۔ سو اس سے دین میں فساد و بگاڑ کے سب سے بڑے سبب اور اس کے باعث کی نشاندہی بھی فرما دی گئی۔ اور اس کے سدِّباب اور علاج سے بھی آگہی بھی بخش دی گئی۔ چنانچہ اس سے واضح فرما دیا گیا کہ دین میں فساد و بگاڑ کا سب سے بڑا سبب اور باعث جو کہ بیماریوں کی بیماری ہے، وہ ہے دین میں غلو۔ یعنی حد سے بڑھنا، سو جس کسی نے بھی اس چیز کو اپنایا اور اختیار کیا اس نے اپنے دین کا بیڑا غرق کر دیا، یوں تو یہ مرض ہمیشہ ہی موجود رہا۔ اور ہر قوم میں موجود رہا۔ لیکن نصاریٰ نے تو حد کر دی، اور انہوں نے اس میں پیشوائی کا مقام اپنایا حضرت عیسیٰ کو جو کہ اللہ کے بندے اور رسول تھے ان کو انہوں نے خدا کا بیٹا اور خدا بنا دیا، اور حضرت مریم جو کہ حضرت عیسیٰ کی والدہ اور پاکیزہ عفیفہ، اور راست باز خاتون تھیں ان کو انہوں نے خدا کی ماں بنا کر خدائی میں شریک قرار دے دیا۔ اور حضرت جبرائیل امین جو کہ خدا تعالیٰ کے حکم کے پابند، اس کے بندے اور اس کے فرشتے ہیں، ان کو ان لوگوں نے ایک اقنوم کی حیثیت دے کر خدائی کی تثلیث میں شریک کر دیا۔ اور اس طرح اللہ تعالیٰ کی طرف سے اتارے ہوئے دین توحید کو ان لوگوں نے دین شرک اور تثلیث کا ایک ناقابل فہم ملغوبہ بنا دیا۔ حضرت عیسیٰ نے جو اتباع شہوات اور زخارف دنیا سے بچنے کی تعلیم دی تھی۔ اس پر انہوں نے رہبانیت کا ایک ایسا نظام کھڑا کر دیا جو کہ عقل و نقل دونوں کے خلاف اور فطرت سے جنگ کے مترادف تھا۔ اور اس طرح انہوں نے اپنے لئے دنیا و آخرت کی ہلاکت و تباہی کا سامان کیا۔ اور غلو کی اس بیماری کا علاج یہ بتایا گیا کہ تم لوگ اللہ کے بارے میں حق کے سوا کچھ نہ کہو۔ سو جب اپنے آپ کو حدود حق کا پابند کر دیا جائے تو غلو اور بے راہ روی کے سب راستے خود بخود بند ہو جاتے ہیں۔ اسی لئے آنحضرت صلی اللہ علیہ و سلم نے اپنی امت کو غلو اور تجاوز عن الحدود سے طرح طرح سے روکا اور منع فرمایا ہے اور قرآن حکیم نے جا بجا اور صاف اور صریح طور پر دین کے احکام کو حدود کے لفظ اور عنوان سے تعبیر فرمایا۔ اور صاف و صریح طور پر حکم و ارشاد فرمایا گیا کہ اللہ تعالیٰ کی مقرر کردہ ان حدود کو پھلانگنا نہیں۔ اور ان کے قریب بھی نہیں پھٹکنا۔ والعیاذ باللہ۔ 
۱۷۳۔۔ سو اللہ تعالیٰ کی عنایات اور اس کی نوازشوں سے سرفرازی کا ذریعہ و وسیلہ، اور بندوں کے لئے صحیح طریقہ، یہ ہے کہ وہ ایمان صادق اور عمل صالح کی دولت کو اپنائیں، اس پر اللہ تعالیٰ ان کو ان کے ان اجور سے نوازے اور سرفراز فرمائے گا، جس کے وہ اپنے صدق و اخلاص، اور اپنے ایمان و عمل کی بناء پر مستحق ہوں گے۔ اور صرف اتنا ہی نہیں، بلکہ وہ ان کو اپنے فضل و کرم سے بھی نوازے گا۔ کہ اس کے یہاں کا معاملہ صرف عدل اور برابری پر مبنی نہیں ہو گا۔ بلکہ اس کے یہاں معاملہ فضل و کرم، عفو و درگزر اور انعام و احسان ہی کا ہوتا ہے، اور اسی کا ہو گا۔ جو کہ تقاضا ہے اس کی بے پایا ں شان کرم و عطاء کا سبحانہ و تعالیٰ۔ اَللّٰہُمَّ فَعَامِلْنَا بِفَضْلِکَ وَاِحْسَانکَ وَلَا تُعَامِلْنَا بَعَدْنِکَ وَحِسَابِکَ۔
      ۲۔ یعنی کوئی ایسا یارو مددگار جو ان کو اس انجامِ بد سے بچا سکے، اور ان کے کچھ کام آ سکے، یا زبانی کلام طور پر ہی ان کے لئے کسی حمایت و ہمدردی کا اظہار کر سکے، اور جن کو ان لوگوں نے اپنے طور پر اپنے حمایتی اور حاجت روا و مشکل کشا فرض کر رکھا تھا، وہ سب کے سب اس روز ان سے اس طرح کھو چکے ہونگے کہ ان کا کوئی نام و نشان تک نہیں ہو گا، اور یہ اس لئے کہ ان کا کوئی وجود ہی نہیں تھا۔ اور ان کی کوئی اصل اور حقیقت سرے سے تھی ہی نہیں، جیسا کہ دوسرے مقام پر ارشاد فرمایا گیا وَضَلَّ عَنْہُمْ مَّا کَانُوْا یَفْتَرُوْنَ یعنی اس روز کھو چکا ہو گا ان سے وہ سب کچھ جو یہ لوگ دنیا میں گھڑا کرتے تھے، والعیاذ باللہ العظیم۔
۱۷۴۔۔ یعنی قرآن حکیم جو ایسی عظیم الشان اور بے مثال روشنی ہے جس جیسی دوسری کوئی روشنی نہ کبھی ہوئی ہے اور نہ قیامت تک کبھی ممکن ہے۔ اور ایسی عظیم الشان روشنی ہے، جو حق اور ہدایت کی راہ کو پوری طرح واضح کر دیتی ہے سو اس آیت کریمہ میں وارد و مذکور برہان اور نور کی یہ دونوں صفتیں قرآن حکیم ہی کی ہیں، کہ یہ کتاب حکیم عظیم ایک عظیم الشان برہان بھی ہے، اور ایک عظیم الشان اور بے مثال نور اور روشنی بھی، اور اس کی یہ دونوں صفتیں دو اعتبار سے ہیں، پس برہان کی صفت سے اس کتاب حکیم کے عقلی اور استدلالی پہلو کو واضح فرمایا گیا ہے کہ یہ ایک عظیم الشان اور ایسی قاطع حجت ہے کہ اس کے اندر ہر شبہ و اعتراض اور ہر سوال و جدال کا ایسا مسکت اور تشفی بخش جواب موجود ہے کہ کسی کے لئے کسی حیل و حجت کی کوئی گنجائش باقی نہیں رہتی۔ بشرطیکہ انسان کھلے دل سے غور کرے۔ اور ہٹ دھرمی سے کام نہ لے۔ اور نور مبین کی صفت سے اس کے عملی پہلو کو اجاگر فرمایا گیا ہے۔ یعنی اس کتاب حکیم نے زندگی کے ہر نشیب و فراز میں راہ حق و صواب کو ایسا واضح فرما دیا ہے کہ کسی کے خفاء و غموض کی کوئی گنجائش باقی نہیں رہ جاتی، پس جو لوگ جو اس کی تعلیمات صدق و صفا کو صحیح طور پر اپناتے ہیں یہ ان کو طرح طرح کی تاریکیوں سے نکال کر روشنی میں لاتی ہے۔ سو قرآن مجید ایک عظیم الشان اور بے مثال نور اور روشنی ہے۔ اور اسی اہم اور بنیادی حقیقت کو سورۃ مائدہ کی آیت نمبر۱۵ میں اس طرح بیان فرمایا گیا ہے۔ قَدْ جَآءَ کُمْ مِّنَ اللّٰہِ نُوْرٌ وَّکِتَابٌ مُّبِیْنُ۔ سو اس سے واضح ہو جاتا ہے کہ سورۃ مائدہ کی اس آیت کریمہ میں نور سے قرآن مجید ہی ہے۔ اور یہ عطف عطف تفسیری ہے۔ یعنی وہ نور جو اللہ تعالیٰ کی طرف سے آیا ہے۔ وہ یہی کتاب مبین یعنی قرآن حکیم ہے۔ بس جو لوگ اس کتاب عظیم پر ایمان اور اس کی تعلیمات مقدسہ سے محروم ہیں، وہ نور حق و ہدایت سے محروم، اور تہ در تہ اندھیروں میں مبتلا ہیں، والعیاذ باللہ العظیم
۱۷۶۔۔  اس لئے اس کا ہر حکم و ارشاد کمال علم پر مبنی ہے اور یہ شان اس وحدہٗ لاشریک کے سوا اور کسی کی نہ ہے نہ ہو سکتی ہے۔ اس لئے اس کے کسی بھی حکم و ارشاد کا کوئی بدل ممکن نہیں ہو سکتا۔ اور اسی کے احکام اور ارشادات کی پابندی و پاسداری انسان کو دارین کی سعادت و سرخروئی سے سرفراز کر سکتی ہے۔ وباللہ التوفیق لما یحب و یرید۔ وعلی ما یحب و یرید، وبہٰذا نکتفی فی التفسیر المختصرلسورۃ النساء والحمد للہ جل وعلا۔
***
تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ  فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.free.com

