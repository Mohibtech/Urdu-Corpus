

نقدیات


ڈاکٹر عتیق اللہ











متبادل تنقید کا ایک نام: گوپی چند نارنگ


گوپی چند نارنگ کے عملِ نقد پر گفتگو بے حد آسان بھی ہے اور قدرے مشکل بھی۔ آسان ان معنوں میں کہ ان کی تنقید کے طویل سفر کے کئی سنگ ہائے میل ہیں اور کسی بھی ایک سنگِ میل کو منزل کا نام دے کر ہم اپنی گفتگو کی راہ کا تعین کرسکتے ہیں۔ مشکل ان معنوں میں کہ کہیں اور کسی موڑ پر بھی اس میں ماندگی کے وقفے نہ تو طویل ہوئے اور نہ ہارج۔ نارنگ کے طرزِ نقد پر سنجیدگی سے لکھنے والے کی سب سے بڑی دقت یہی ہے کہ وہ کس سرے کو پکڑے اور کسے چھوڑ دے۔ کیونکہ نارنگ کی ہر تحریر کوئی نہ کوئی ایسا نکتہ ضرور فراہم کرتی ہے جو فکر و فہم کو برانگیخت کرنے کا باعث بھی ہوتی ہے اور خود نارنگ کے کسی گزشتہ فراہم کردہ معنی میں اضافے بلکہ اس کی توثیق کا موجب بھی ہوتی ہے۔ میں نے ہمیشہ یہ محسوس کیا ہے کہ جاننے کی جستجو کا جذبہ ان کے یہاں ہمیشہ تازہ دم اور سرگرمِ کار رہتا ہے۔ نفسیاتی سطح پر یہ چیز انہیں یوں بھی خوش آتی ہے کہ ان کا ذہن لچک پذیر ہے۔ جہاں کہیں انہوں نے کوئی رائے قائم کی ہے یا اصول سازی کی طرف وہ راغب ہوئے ہیں، ذیلی سطح پر کسی نہ کسی گنجائش کے لئے بھی کوئی گنجائش ضرور رکھی ہے۔ اس طرح نارنگ تحکم اور مطلقیت سے ہمیشہ اپنا دامن بچا کر چلے ہیں۔ تنقید کے تفاعل میں لچک کے معنی قطعاً یہ نہیں ہیں کہ وہ استقلال اور تعین کے جوہر ہی سے عاری ہوتی ہے۔ نارنگ کی تنقید کی سب سے بڑی قوت اس کا طرزِ استدلال ہی ہے۔ جسے نئے سے نئے علم کے حوالے سے یقینی اور مستحکم بنانے کا ان کا اپنا ایک طریق ہے۔

گوپی چند نارنگ نے ادبی تنقید اور اسلوبات کے پیش لفظ میں سب سے زیادہ تاکید مجرد بحث سے انکار پر کی ہے۔ ظاہر ہے تجرید، تجزیے کی نقیض ہے، تخریب کے ہر عمل میں تشریح تہہ بہ تہہ ضرور ہوتی ہے، لیکن تشریح ، تجزیہ نہیں ہے۔ جہاں تجزیہ ہے وہاں امتیازات بھی قائم کئے جاتے ہیں اور ان امور اور ان زمروں کی بالخصوص نشان دہی کی جاتی ہے، جن کی بنیاد پر کوئی نقاد کامیابی کے ساتھ بعض ٹھوس اور مدلّل نتائج نکال سکتا ہے۔ گوپی چند نارنگ نے اس ضمن میں بہ یک زبان سات مضامین کا ذکر کیا ہے۔ ان میں راجندر سنگھ بیدی، انتظار حسین اور نظیر اکبرآبادی پر لکھے ہوئے مضامین کی نوعیت دوسرے پانچ مضامین سے اس معنی میں مختلف ہے کہ اوّل الذکر کے مضمرات کی بنائے منصب موخرالذکر مضامین سے قطعاً علیحدہ ہے۔ اول الذکر تین مضامین کے پہلو بہ پہلو افسانہ نگار پریم چند، اردو میں علامتی اور تجریدی افسانہ، عالی جی کی من کی آگ، شہر یار: نئی شاعری اور اسم اعظم، بانی: نئی غزل کا جواں مرگ شاعر، ساقی فاروقی: زمیں تیری مٹی کا جادو کہاں ہے اور افتخار عارف: شہرِ مثال کا دردمند شاعر جیسے مضامین اسلوبیاتی شماریات کو اپنا حوالہ نہیں بناتے بلکہ یہ مضامین ان نئے معانی کی دریافت کی کوشش سے مملو ہیں، جن کی طرف ہمارے نقادوں کی نظر ابھی تک نہیں پہنچی تھی۔ میرے سامنے پروفیسر مسعود حسین خان، مغنی تبسم اور خلیل بیگ کے اسلوبیاتی تجزیے ہیں، جن میں عروض، آہنگ اور صوتیات پر خاص زور صرف کیا گیا ہے۔ لیکن گوپی چند نارنگ محض بظاہر لسانی در وبست، تخلیقی لسان، لسانی اور معنیاتی امتیازات نیز بدیعیاتی کیفیت وکمیت ہی کو نشان زد نہیں کرتے جیسا کہ اقبال اور انیس پر لکھے ہوئے اسلوبیاتی تجزیے شماریاتی اور حد درجہ معروضی طریق سے کسی حد تک بوجھل ہو گئے ہیں۔ ان چیزو ں کی حیثیت پریم چند، نظیر یا بیدی کے مضامین میں ضمنی ہو کر رہ گئی ہے۔
 مضامینِ ہٰذا میں نارنگ نے اپنے تربیت یافتہ ادبی ذوق کو بھی کام میں لیا ہے۔ انہوں نے متون کی گہرائی میں اتر کر ایسے امکانی معانی بھی دریافت کرنے کی سعی کی ہے جو بالعموم نظروں سے اوجھل تھے۔ نارنگ نے یہ بھی لکھا ہے کہ ‘‘اسلوبیات کے پاس متن کے سائنسی لسانی تجزیے کا حربہ ہے۔ اس کے پاس ادبی ذوق کی نظر نہیں ہے۔ جب بھی ہم کسی فن پارے کو پڑھتے ہیں تو اپنے مزاج، معلومات اور احساس یعنی اپنے ادبی ذوق کے مطابق اس کے بارے میں کچھ نہ کچھ تاثر قائم کرتے ہیں۔ یہ جمالیاتی تاثر ہے جو دراصل ادبی تنقید کا نقطۂ آغاز ہے۔ اس کی نوعیت خالص موضوعی ہے جو ہماری ذہنی کیفیت کو ظاہر کرسکتی ہے۔ یہ تاثر صحیح بھی ہوسکتا ہے اور غلط بھی۔ اس کے بعد اسلوبیاتی تجزیے کا کام شروع ہوتا ہے جو خالص معروضی ہے’‘۔ اس معنی میں نارنگ کے اسلوبیاتی تجزیے، اسلوبیاتِ محض کی حدود سے ورا نکل جاتے ہیں اور ان کی تخلیقی حِس اور تخلیقی سرگرمی تحت المتن کی نادیدہ گرہیں کھونے لگتی ہے۔ اس سلسلے میں اپنا موقف انہوں نے خود ان لفظوں میں بیان کیا ہے کہ ‘‘بالعموم خاکسار (نارنگ ) نے ایک الگ راہ اختیار کی ہے او ر اسلوبیات کو ادبی تنقید میں ضم کر کے پیش کیا ہے۔ میرا عام انداز اسلوبیات اور ادبی تنقید کو ملاکر با ت کرنے کا ہے۔’‘ نارنگ نے اپنے اس امتزاجی طریقِ نقد کو ‘‘جامع اسلوبیات ‘‘کا نام دیا ہے۔ درحقیقت میرے نزدیک متبادل تنقید کی یہ وہ صورت ہے، جو معاصر تنقید کی یکسوئی اور یکساں روی سے متصادم بھی ہوتی ہے اور اپنے لئے ایک نئی جگہ کے تعیین کے لئے کوشاں بھی نظر آتی ہے۔ گوپی چند نارنگ جدیدیت سے لے کر مابعد جدیدیت تک کے تقریباً ان تمام رجحانات اور ان تمام تھیوریوں کے ساتھ گہری سنجیدگی کے ساتھ وابستہ رہے ہیں، جن کا بیش از بیش زور متن کے براہِ راست اور غائر مطالعے کی طرف رہا ہے۔ بظاہر بار بار یہ گمان بھی ہوتا ہے بالعموم ان کے تنقیدی تصورات کی روشنی میں کہ سیاقی مطالعہ، مطالعۂ متن کے مقابلے پر ایک کم مایہ طریقِ نقد ہے۔ شاید یہی سبب ہے کہ اپنی بلند کوش تصنیف’‘ساختیات، پسِ ساختیات اور مشرقی شعریات’‘ میں وہ نو تاریخیت، تہذیبی مادیت، پسِ نو آبادیاتی یا تہذیبی مطالعے اور تانیثی تھیوری" وغیرہ کا محض سرسری ذکر کرتے ہیں اور لوٹ پھر کر وہ اپنے اسی موقف کی طرف مائل ہو جاتے ہیں جو متن کے لسانی جمالیاتی کردار کے تجزیے ہی کو مختص نہیں ہوتا بلکہ یہ چیز بھی اس کے تئیں خاص اہمیت رکھتی ہے کہ کسی تخلیق کے تشکیل معنی کے اسباب کیا ہیں یا کیا ہوسکتے ہیں۔ گوپی چند نارنگ نے مارکسیت کے تحت لوسین گولڈمین، پیئر ماشیرے، لوئی آلتھیوسے،ٹیری ایگلٹن اور فریڈرک جیمسن کے تصورات کو اس معنی میں اپنی گفتگو میں شامل کیا ہے کہ ان کی فکر میں کسی نہ کسی سطح پر ساختیات اور پس ساختیات کے اثرات بھی کارفرما ہیں۔ ان مفکرین کے علاوہ وہ  بینجمن، ٹی ڈبلیو اڈورنو، ہر برٹ مارکیوزے، بلوخ اور ایرخ فردم وغیرہ جیسے ان اہم نومارکسیوں پر بحث کرنے سے گریز کرتے ہیں جن کا قصد بھی بالخصوص اس ادارہ جاتی مارکسیت کے رد سے عبارت ہے، جو لینن ازم، ماؤ ازم، اورٹیٹو ازم پر مشتمل ہے۔ادارہ جاتی مارکسیت آدمی کو ایک اجتماعی تاریخی نوع کے طور پر اخذ کرتی ہے۔ جبکہجبکہ بیش تر نومارکسی آدمی کے یوٹو پیائی اور جمالیاتی آرزومندیوں کو بھی خاص اہمیت دیتے ہیں۔ علاوہ اس کے آلتھیوسے کے مقابلے میں اڈورنو زیادہ ساختیاتی مارکسی ہے جو آلتھیوسے سے قبل انفرادی فرد کو اجتماعی فرد پر فوقیت دیتا ہے۔ تاہم جن پانچ نومارکسیوں پر نارنگ کے نظرِ انتخاب پہنچی ہے، انہیں ہم ساختیاتی مارکسیت کا نمائندہ کہہ سکتے ہیں۔گوپی چند نارنگ نے وہیں تفصیلات سے دامن بچانے کی سعی کی ہے جہاں جہاں خلط مبحث کا اندیشہ تھا۔ یہ تو ایک بات ہوئی، جس کا مصدر خود نارنگ کے تنقیدی تصورات ہیں، لیکن سوال یہ اٹھتا ہے کہ کیا نارنگ اپنے اطلاق میں صرف انہیں تصورات کو لازم قرار دیتے ہیں یا کوئی اور متبادل یا بین العلومی راہ بھی ان کی جستجوؤں کی ایک دوسری ہی سمت کی جانب اشارہ کرتی ہے۔

درحقیقت نارنگ نے تصور سازی کے تحت خواہ کوئی دعویٰ کیا ہو، ہر دعویٰ کے تحت میں وہ جیسا کہ عرض کر چکا ہوں کسی گنجائش کے لئے جگہ ضرور بناکر رکھتے ہیں۔ دوسری بات یہ کہ وہ کسی نظریے یا تھیوری پر نہ تو کبھی پوری طرح کبھی کاربند نظر آئے اور نہ کبھی کسی بھی تھیوری کو انہوں نے کلّی صداقت کے معنی میں اخذ کیا۔ یہی وہ متبادل صورت ہے جو انہیں ان کے دیگر معاصر نقادوں سے ایک علیٰحدہ منصب بھی عطا کرتی ہے۔ مثلاً پس ساختیاتی مباحث کی بنیاد پر جن ترجیحات کی فہرست کو تنقید کے ایک نئے ماڈل کے طور پر انہوں نے پیش کیا ہے، ثقافت کا حوالہ اس میں بھی مذکور ہے۔ ساختیاتی مباحث میں بھی انہوں نے ثقافت کے کردار پر خاصی توجہ کی ہے۔ لیکن اپنے تنقیدی حوالوں میں تہذیب یا تہذیبیات پر اس نہج سے اصرار بہت بعد کی چیز ہے، جبکہ اردو غزل اور ہندوستانی ذہن و تہذیب جیسی تصنیف یا بالخصوص راجندر سنگھ بیدی اور نظیر اکبر آبادی پر لکھے ہوئے مضامین میں وہ ایک تہذیبی نقاد ہی کا کردار ادا کرتے ہیں۔ ان کی ڈاکٹریٹ کا موضوع ہی اردو شاعری کا تہذیبی مطالعہ تھا، جس کا مثنوی والا حصہ 1959 اور 1961 میں شائع ہو چکا تھا۔ اردو غزل اور ہندوستانی ذہن و تہذیب اسی کی توسیع یافتہ شکل میں2002 میں شائع ہوئی ہے۔ اس کام کو انہوں نے ادھورا ہی چھوڑ رکھا تھا، لیکن اسے تکمیل تک پہنچانے میں نئی تھیوری کی بعض ترجیحات نے جو مہمیز کی ہے، اس کے بارے میں خود نارنگ رقم طراز ہیں:

‘‘ادھر تقویت اس امرسے بھی حاصل ہوئی کہ نئی تھیوری اور ما بعدِ جدیدیت کی پیش رفت کے بعد تہذیبی جڑوں کے تفاعل، مقامیت اور تہذیبی مطالعے کو ادب شناسی میں پوری طرح مرکزیت حاصل ہو گئی اور جو کام میں نے پچاس برس پہلے شروع کیا تھا، اس کی اہمیت و معنویت کی کماحقہٗ  توثیق ہو گئی۔’‘

گویا نئی تھیوری کے تعارف سے پہلے بلکہ بہت پہلے ادب و تہذیب اور زبان و تہذیب کے گہرے رشتے کا انہیں بخوبی احساس تھا، نئی تھیوری نے بس اتنا کیا کہ اس احساس کو آگہی میں بدل دیا۔ فاروقی نے بھی، شعر شور انگیز، کے دیباچوں میں تہذیب کے اس موثر کردار کو خاص ترجیح کے ساتھ نمایاں کر کے پیش کیا ہے، اس سے قبل تہذیب کبھی ان کا مسئلہ نہیں بنی تھی اور نہ ہی انہوں نے متن کے اس تہذیبی سیاق ہی کو کوئی معنی فراہم کئے تھے، جس کی روسے کسی بھی زبان کے ادب کی شعریات تشکیل پاتی ہے۔ ساختیاتی تھیوری سے قبل یہ تصور اس طور پر کبھی تنقید کا بھی کلمہ نہیں بنا تھا۔ دراصل یہ چیز فاروقی کی نئی تھیوری سے اکادمیانہ رغبت کی دلیل ہے۔  لیکن نارنگ تو خود نئی تھیوری کے مبلغ ہیں۔ "ملکوں اور قوموں کے ذہن و مزاج اور ان کی تاریخ و تہذیب" سے ان کی گہری دلچسپی نئی تھیوری کے مقدمات سے قبل ہی ان کی تحریروں کا معمول بن چکی تھی۔ یہ چیز بھی ان کی تنقید کے متبادل کردار ہی کی توثیق کرتی ہے۔ اس ضمن میں انہوں نے لکھا ہے:

‘‘1952سے 2002 تک میرا ادبی سفر اگر کچھ نہیں تو نصف صدی کو محیط ہے۔ اسے دیوانگی ہی کہا جائے گا کہ میرے کام میں خواہ زبان و لسانیات و اسلوبیات سے تعلق رکھتا ہو یا اساطیر و دیومالا سے، کتھا، کہانی، فکشن، افسانہ یا غزل و مثنوی سے یا ادبی تھیوری سے میر وغالب و انیس و اقبال و نظیر سے یا پریم چند، منٹو، بیدی، کرشن و فیض و فراق سے جڑوں کی کھوج یا تہذیبی رشتوں کی بازیافت کہیں نمایاں کہیں تہہ نشین میرے ہم رکاب رہی ہے اور میری ترغیب ذہنی کے لئے سمت نما کا کام کرتی رہی ہے۔’‘

گوپی چند نارنگ کی اہم کتاب ‘‘اردو غزل اور ہندوستانی ذہن و تہذیب’‘ کا دائرۂ فکر بے حد وسیع ہے۔ اس میں قدیم ہندوستانی تہذیب اور اسلامی تہذیب کے علاوہ مشترک ہندوستانی تہذیب میں کارفرما اور عمل آور کئی صیغہ ہائے فکر اور مختلفُ  المآخذ عناصر ترکیبی پر بڑی دقّتِ نظر کے ساتھ توجہ کی گئی ہے۔ بعد ازاں اردو غزل کے جمالیاتی، نظریاتی اور فنی پہلوؤں پر بعض توجیہات کا بھی بڑی کاوش سے اطلاق کیا گیا ہے۔ گویا غزل کی صنف کا بظاہر راسخ مگر بباطن لچیلا کردار کثرت ہی کو  وحدت میں نہیں ضم کرتا بلکہ تجزیے کے منتشر اجزا کی شیرازہ بندی بھی کر دیتا ہے اور یہ وہ خوبی ہے جس سے غزل کا ہر شعر متصف ہوتا ہے۔

ہم امید کرتے ہیں کہ اتنے بڑے کینوس پر محیط کتاب کے بعد نارنگ بالخصوص عصری کلچر کے ان اداروں اور تفاعلات کا معروضیت کے ساتھ سماجیاتی مطالعہ بھی کریں گے جو کسی وسیع تر رقبے پر پھیلے ہوئے با ضابطہ نظام سے مربوط ہیں۔ اقتصادی طور پر بھی مطالعے کی ضرورت ہے کہ کس طرح اور کس تیزی کے ساتھ موجودہ سرمایہ کاری اور بازار کاری Marketing تہذیبی پیداوار پر اثر انداز ہو رہی ہے۔ کس طور پرتحکمانہ قوتیں Hegemonic Forces، سماجی اور تہذیبی صورتِ حالات کو اپنی مرضی کے مطابق ڈھالتی چلی جا رہی ہیں۔ جیسا کہ انتنوگرامچی نے مسولینی کی مثال دیتے ہوئے کہا تھا کہ مسولینی نے عوام کی آزادیوں پر کاری ضرب لگائی تھی۔باوجود اس کے اٹلی میں فاشزم کو بڑی عوامی مقبولیت حاصل ہوئی اور لوگ بے حد مطمئن اور قانع تھے۔اسی بنا پر فوکو نے کلچر کو ایک پیرایۂ سرکاریتForm of Governamentality سے موسوم کیا تھا، جس کے تحت ایسے نظام تعلیم کو فروغ دیا جاتا ہے جو فرماں بردار اور اطاعت گزار شہری تیار کرتا ہے۔ بادریلارد کے لفظوں میں ہم جس صارفی تہذیب میں گزر بسر کر رہے ہیں۔ اس میں حقیقت اور التباس کے حدود گڈمڈ ہو گئے ہیں۔ نقلی چیز ہی کو ہم اصلی سمجھنے پر مجبور ہیں۔ گویا ایک ایسی صورتِ حال میں ہم زندگی بسرکررہے ہیں، جو    Hyper real ہے۔ معروضات اور ان کی نمائندگیوں کے مابین کوئی امتیاز باقی نہیں رہا ہے۔ نشانات Singsکا اپنے مدلولات Signified سے رشتہ ٹوٹ گیا ہے۔ حقیقت اور غیر حقیقت ،صداقت اور باطل یا اخلاق اور بد اخلاق کی تمیز یا تمیز کا احساس مٹتا جا رہا ہے۔ ہم توقع کرسکتے ہیں کہ نارنگ صاحب اس نئے ناگزیر تہذیبی منظر نامے اور بالخصوص ہمارے عصری فکشن پر اس کے اثرات کی چھان پھٹک بھی کریں گے۔ کیونکہ موجودہ تھیوری ہی نے اس صورتِ حال کی غیر معمولی اشاعت بھی کی ہے، جس کے وہ سب سے بڑے مفسر مبلغ اور مدبر ہیں۔

یہاں پہنچ کر میں چند وضاحتیں بھی کرنا چاہوں گا کہ گوپی چند نارنگ کی تنقید کسی ایک Discipline کو مختص نہیں ہے۔ اسے ان معنوں میں بین العلمی یا Interdisciplinary تو کہا جاسکتا ہے کہ نارنگ کی تفہیمات تخلیق کے تقاضوں پر بنائے کار رکھتی ہیں۔ پریم چند اور انتظار حسین یا  میر تقی میر، بانی شہریار  یا افتخار عارف پر لکھے ہوئے مضامین یا مثنوی اور غزل پر لکھی ہوئی کتابوں میں تاریخ، تہذیب فلسفۂ لسان، فلسفۂ معنی، نفسیاتی تحلیل، تاثر سازی اور جمال آفرینی کا سراغ لگانا مشکل نہیں ہے۔ نارنگ مختلف علوم کو پہلو بہ پہلو رکھتے اور مختلف اور متنوع سمتوں میں ان کا اطلاق کرتے اور اپنے مطالعے میں کبھی انہیں ایک دوسرے میں ضم بھی کر دیتے ہیں۔ اتنا ضرور ہے کہ ان کے محاکموں میں علوم کا نچوڑ تو ملتا ہے مگر ان کی تمہید اور ان کی تفسیر سے عموماً پہلو تہی برتی گئی ہے۔ اس معنی میں نارنگ کی تنقید تکثیریت پسندی کو رد کرتی اور اس بین العلمی طریقِ کار کی بنیادی وضع کرتی ہے جس میں تخلیق کے تقاضوں کی خاص اہمیت ہے اور جسے کسی بھی تازہ تر علم کے بہترین اجزا کو کسب کرنے اور اسے ایک واحدے میں ڈھالنے میں کوئی تامل نہیں ہوتا۔ تنقید کا یہی وہ طریقِ کار ہے جسے میں موجودہ تنقیدی منظر نامے میں متبادل تنقید کے نام سے موسوم کرتا ہوں۔



احتشام حسین : موجودہ تنقیدی تناظر میں

احتشام حسین کا انتقال ۱۹۷۲ء میں ہوا۔ گویا موجودہ نسلوں اور ان کے درمیان تقریباً ۳۰۔۲۸ برس کا وقفہ ہے۔تیس برس پہلے کے مقابلے میں آج کی تنقید زیادہ پیچیدہ، زیادہ تکنیکی اور زیادہ علمی ہے۔ احتشام حسین کے زمانے میں تاثراتی اور نفسیاتی تنقید کے کچھ نقوش ضرور موجود تھے لیکن ترقی پسند نقادوں کی نسبت ان میں وہ خروش نہیں پایا جاتا تھا جو ہمارے قاریوں کے بڑے حلقے کو اپنی طرف مائل و قائل کر سکے۔ حتّیٰ کہ حسن عسکری کی جھلکیوں کو بھی تحصیلِ علم کی غرض سے کم تحصیل لطف کی غرض سے زیادہ پڑھا جاتا تھا۔ ان میں گہری سنجیدگی، علمی متانت اور مرکز جوئی کی کمی تھی۔ تاہم ان کے مضامین میں گہری تجزیہ کاری کے ساتھ مغربی ادب کے نئے رجحانات کی فہم پڑھنے والے میں دلچسپی پیدا کرنے کے لیے کافی تھی۔ ‘‘نئے’‘ کی تلاش کا جو سلسلہ میرا جی سے شروع ہوتا ہے۔ حسن عسکری اپنی تحریروں کے ذریعے اس کی نئی توسیع کرتے ہیں جسے ان کا مرغوب طنز و تضحیک والا اسلوب بڑا دلکش بنا دیتا ہے۔ احتشام حسین ہوں یا مجنوں گورکھپوری یا ممتاز حسین ان حضرات کا ادب کے علاوہ دوسرے شعبہ ہائے علوم سے بھی گہرا تعلق تھا۔ ان میں سے کسی ایک نقاد نے بھی زندگی اور ادب کو سمجھنے کی ضمن میں کبھی کھلنڈرے پن کو راہ نہ دی۔ 
موجودہ علمی تناظر اور پیچیدہ تر حوالوں کی روشنی میں احتشام حسین بڑے مخلص ، معصوم اور دو ٹوک نظر آتے ہیں۔ ان میں اپنے استدلال کو قائم و برقرار رکھنے اور اسے صحیح تر ثابت کرنے کی سعی تو ملتی ہے لیکن وہ ضد، ہٹ دھرمی اور جا اور بے جا اصرار نہیں ملتا جو سیاہ کو سفید اور سفید کو سیاہ بنا سکتا ہے یا اس طرح کے گمان پیدا کرسکتا ہے۔ ان کی زبان اور ان کے اسلوب میں اپنے نظریے کو ادا کرنے کی ایسی طاقت ضرور تھی جو سنجیدہ ذہنوں کو بڑی دیر اور دور تک اپنا ہم نوا بنا لیتی تھی لیکن حوالوں کی مسلسل بھرمار اور چمک دمک سے عاری ہونے کی وجہ سے رعب و داب کے اس جوہر کا اس میں فقدان تھا جو کواکب کچھ ہیں اور انہیں کچھ ثابت کرسکے۔ اس معنی میں احتشام حسین اپنی لیک پر تابہ آخر قائم رہے کہ وفاداری بشرط استواری اصل ایماں ہے۔ 
آپ ہم کو بخوبی علم ہے کہ گزشتہ کم و بیش تیس برس اسی کشمکش کی نذر ہو گئے کہ ادب کے لیے نظریہ کی ضرورت ہے بھی یا نہیں؟ اس امر پر بھی بالتکرار زور دیا گیا کہ نظریے کی موت واقع ہو گئی ہے۔ ادب آپ اپنا جواز ہے جس کی بنیادیں داخلی تحرک اور وجدان کے تقریباً غیر واضح عمل میں مضمر ہیں۔ دراصل جب بھی نظریے کو رد کرنے کی بات کہی گئی وہاں نظریے سے مراد محض مارکسی نظریہ تھا۔ ظاہر ہے مارکس نے ادب و فن کے تعلق سے کبھی کسی ایسے نظریے کی تشکیل نہیں کی تھی جسے اس کے اقتصادی، سیاسی اور فلسفیانہ تصورات کے پہلو بہ پہلو رکھ کر سائنسی نظریے کا نام دیا جا سکے۔ اس نے ادب و تہذیب کی جمالیات کی تشکیل بھی نہیں کی تھی یعنی ادب و تنقید کے تعلق سے ترجیحات کی تعین کا مسئلہ ہی نہ تھا۔ بلکہ بالعموم مارکس اور اینگلز کے ادبی مطالعات یا ادب کی پسندیدگی اور ذوق یا میلان میں ایک ایسے عمومی پن کی جھلک نمایاں تھی جو روایت کی توثیق کرتا تھا۔ بعض چیزوں میں اگر انہیں کشش محسوس ہوتی تھی یا انہیں پسند آتی تھیں تو پسندیدگی کی وجوہ کو انہوں نے کبھی اقتصادی یا سیاسی حتّیٰ کہ فلسفیانہ تناظر میں کھوجنے کی ضرورت محسوس نہیں کی۔ بلکہ
Introduction to The Critique of Political Economy 
بابت ۱۸۵۷ء میں مارکس نے جہاں یونانی ادب و فن کے تعلق سے اپنی رائے دی ہے اس سے یہی گمان ہوتا ہے کہ وہ خود فن کی اضافی خود کاری کا قائل تھا۔ اس بحث سے قطع نظر احتشام حسین کا نظریۂ ادب، حقیقت کے اعلیٰ مادی تصور پر استوار تھا جسے مارکس نے روحانی اور ما بعد الطبیعاتی تصور کے برخلاف اخذ کیا تھا۔ انہی معنوں میں احتشام حسین زندگی کے تعلق ہی سے نہیں بلکہ تمام شعبہ ہائے زندگی کے تعلق سے ایک واضح نقطۂ نظر رکھتے تھے۔ جس کا اطلاق انہوں نے زبان ، ادب، فن، تہذیب، معنی فہمی اور قدرشناسی وغیرہ صیغوں میں یکساں روی کے ساتھ کیا ہے۔
اس میں کوئی دو رائے نہیں کہ ان تجزیوں میں بھی احتشام حسین اشتراکی حقیقت نگاری کے اس تصور کو نہیں بھولتے جس کی بنائے ترجیحidenost یعنی نظریاتی اظہار اور narodonost یعنی قومی کردار جیسے مطالبات اور مقتضیات پر قائم ہے۔ تاہم احتشام حسین نے اس تیسری شق کو اپنے اوپر کم عائد کیا ہے جسے یعنی پارٹی اسپرٹ سے تعبیر کیا جاتا ہے۔ ان کے نزدیک ادب میں ہر وہ سماجی اور سیاسی تصور اور فکر کی حیثیت ترجیحی ہے جو اپنی نوعیت میں ترقی پسند ہے۔ پس ساختیات نے آئیڈیولوجی کے نسبتاً ایک لبرل رویے پر زور دیا ہے۔ جو زبان کے اندر کارفرما ہے اور جسے فرد یا قوموں کے اسلوبِ حیات سے علیٰحدہ کر کے نہیں دیکھا جا سکتا۔ نیز ایسے کسی ادب کا تصور ہی نہیں کیا جا سکتا جو کسی آئیڈیولوجی سے خالی ہو۔ ٹیری ایگلٹن جیسے مارکسی نقاد کا خیال ہے کہ 
Text do not reflect reality but influence an ideology to produce the effect or impression of reality. 
ٹیری ایگلٹن آئیڈیولوجی سے لازماً مارکسی یا سیاسی آئیڈیولوجی مراد نہیں لیتا نمائندگی کی ان تمام تھیوریوں اور نظامات کو اس میں مضمر سمجھتا ہے جو کسی فرد کے تجربے کی تشکیل و تعمیر میں معاون ہوتے ہیں۔ وہ متن میں مضمر اور متن سے با ہر ideologies کو جانچتا پرکھتا ہے اور ان کا تقابل کر کے دیکھتا ہے۔ احتشام حسین کے نظریۂ زندگی میں بھی زندگی فہمی کا ایک خاص تصور مضمر ہے جو ایک خاص اسلوبِ حیات کا بھی تعین کرتا ہے اور کسی نہ کسی طور پر ادب، فن اور تہذیب کی قدر شناسی اور قدر سنجی بھی جس کے حدِ امکان میں شامل ہے۔ احتشام حسین نے آئیڈیناسٹ کے تحت اسی طور پر اپنی ترجیحات قائم کی ہیں۔ انہوں نے جہاں جہاں ادب اور لسان، ادب اور تہذیب ، ادب اور سماجی شعور یا جدید و قدیم ادب پر گفتگو کی ہے وہاں قومی کردار اور اس کے تقاضوں اور مطالبوں کو بھی پیشِ نظر رکھا ہے۔ موجودہ ادوار میں جب کہ تہذیبیات گفتگو کا ایک خاص موضوع بنتا جا رہا ہے۔ احتشام حسین کا تصورِ تہذیب اور ادب سے اس کے ربط اور اطلاق کی سعی نہ صرف آج زیادہ بامعنی ہے بلکہ اپنا ایک محل بھی رکھتی ہے۔ احتشام حسین نے چھٹے دہے میں ادب و تہذیب کے جن روابط کی طرف متوجہ کیا تھا ان میں تخصیص کا پہلو کم اور تعمیم کا پہلو زیادہ نمایاں تھا تاہم ان کے اس خیال کی معنویت سے ہم آج بھی انکار نہیں کرسکتے کہ 
‘‘ ادب تہذیبی ارتقا کا ایک جز اور اس کا ترجمان بن کر زندگی کی اس کشمکش کو پیش کرتا ہے جو کبھی فرد اور جماعت کی کشمکش کی شکل میں رونما ہوتی ہے، کبھی جماعت اور جماعت کی کشمکش کی شکل میں، اور ادب اس اظہار میں جس قدر زیادہ عمومی انداز اختیار کرتا یا زیادہ سے زیادہ لوگوں کی زندگی کا ترجمان بنتا ہے اسی قدر وہ تہذیب کے عمومی پہلوؤں سے زیادہ قریب ہوتا ہے۔’‘
ہر دور میں قومی تہذیب اور قومی زندگی ادب کو متاثر کرتی ہے لیکن اس کے ان حصوں کو پائیدار بنانے میں کامیاب ہوتی ہے جو اس وسیع نقطۂ نظر کی ترجمانی کرتے ہیں۔ باقی حصے زیادہ سے زیادہ تاریخی اہمیت کے حامل ہوتے ہیں۔ آگے چل کر انہوں نے یہ بھی واضح کیا ہے کہ:
‘‘ ادب تہذیبی زندگی سے اسی وقت تعلق رکھتا ہے جب وہ اپنے اندر قوم کی منصفانہ اور انسان دوست تمناؤں کا اظہار کرے، اس کے کسی ایک طبقہ کی جارحانہ اور ظالمانہ خواہشات کبھی تہذیب و ادب کا جز نہیں بن سکتیں۔’‘
دراصل یہاں جس خطرے کی طرف اشارہ کیا گیا ہے وہی آج کا سب سے بڑا چیلنج بھی ہے۔ ایک طرف گلوبالائزیشن کا خوبصورت تصور پیش کیا جا رہا ہے اور دوسری طرف ان مقامی تہذیبوں کی اہمیت اور معنویت پر اصرار کیا جا رہا ہے جن کی نشوونما کی اپنی خاص حدیں ہیں۔ اسی تصور نے دیسی تہذیب کے تصور کو مہمیز کی ہے۔ ہم بخوبی جانتے ہیں کہ ہمارے ملک میں ایک خاص مذہبی گروہ نے اپنی مذہبی رسومات، عقائد اور اقدار کو دھرم کے بجائے تہذیب کا نام دے رکھا ہے اور اس کا اصرار یہ بھی ہے کہ ہر ہندوستانی کو ایک وسیع تر ہندوستانی تہذیب کے نام پر ان اقدار و عقائد کو اپنی زندگی کا حصہ بنانا چاہئے۔ ظاہر ہے یہی وہ جارحانہ اور ظالمانہ رویہ ہے جو بقول احتشام حسین انصاف اور انسان دوستی سے عاری ہے میں نے ایک جگہ اس خطرے کی طرف پوری آواز کی بلندی کے ساتھ یہ بات کہی تھی جسے دہرانا یہاں ضروری سمجھتا ہوں کہ:
‘‘تہذیبی مطالعے میں مقامیت اور خود تہذیب کے جغرافیائی تصور پر اصرار کو اگر صائب ٹھہرایا جائے گا تو پہلے ہمیں تہذیب اور مذہب کے تصور اور ان سے وابستہ اقدار کے بارے میں کوئی واضح تعریف متعین کرنی ہو گی کیوں کہ ہمارے یہاں ایک خاص سیاسی گروہ کے نزدیک جو تہذیب یا کلچر ہے وہی دھرم ہے حتّیٰ کہ مذہبی و نیم مذہبی رسومات، اساطیری و نیم اساطیری داستانیں اور رزمیے بھی جہاں ایک طرف دھارمک نوعیت کے کہلاتے ہیں وہاں ان کو ایک عظیم تہذیبی ورثے کا نام بھی دیا جاتا ہے۔ میں سمجھتا ہوں کہ تہذیب و مذہب کو خلط ملط کرنے کے پسِ پشت احیا پرستی، بنیاد پرستی اور توہم پرستی کے علاوہ دیگر اقلیتی گروہوں کی شناخت کو مسخ کرنے والے مشن کو فروغ دینے کا حیلہ بھی چھپا ہوا ہے۔ نتیجتاً اکثریتی فرقے کی تہذیبی انتہا پسندی نے اقلیتی گروہوں میں بھی اس سے زیادہ انتہا پسندی پر مہمیز کی ہے۔’‘
ہمارے یہاں جن جدید نقادوں نے ایک مرتبہ پھر تہذیب، ادب اور لسان کے باہمی روابط کو اپنا ایک اہم دعویٰ بنایا ہے انہیں احتشام حسین کے تصورِ تہذیب اور محمد حسن کی تصنیف ‘‘دہلی میں اردو شاعری کا تہذیبی و فکری پس منظر’‘ کا بہ غور اور بلا تعصب مطالعہ کرنا چاہیے۔
یہاں میں قاری کی شمولیت والے اس مسئلے پر بھی متوجہ کرنا چاہتا ہوں جسے احتشام حسین نے بھی اٹھایا تھا۔ آج قاری اساس تنقید یا قاریانہ تنقید کی نوعیت یا اس کی معنویت پر خاصی بحث جاری ہے اس میں کوئی شک نہیں کہ احتشام حسین نے صرف ایک عملی تجربے کی بنیاد پر ہی متن اور قاری کے باہمی تعامل پر رائے زنی کی ہے لیکن اسے اور زیادہ elaborate کرنے کی ضرورت محسوس نہیں کی۔ انہوں نے ووالف گینگ آئزر کے لفظوں میں یہ تو نہیں کہا کہ ادبی متون میں جو وقفے اور جوف یا محذوفات ہوتے ہیں انہیں قاری پُر کرتا ہے اور نہ میخائل رفاٹیرے کے لفظوں میں وہ کسی سپر ریڈر کا تصور مہیا کرتے ہیں جو متن میں معنی سے پرے اور نیچے متوقع اور موجود معنی کی تلاش میں سرگرداں رہتا ہے۔ووالف گینگ آئزریا رفاٹیرے، امبرٹواکو، جوناتھن کلریا ہنس رابرٹ یاؤس وغیرہ کے قاریانہ تجربے ہسرل کی مظہریت ہی سے ماخوذ ہیں جس کے حوالے سے قاری اساس تنقید کو پورا ایک فلسفیانہ تناظر مل گیا ہے۔ احتشام حسین نے جدید اصطلاحات تو استعمال نہیں کی ہیں مگر قاری اور متن کے باہمی تعامل اور معنی یابی یا معنی فہمی کے ضمن میں وہ مظہریت کے بالکل قریب آ گئے ہیں۔ وہ لکھتے ہیں:
‘‘ پڑھنے والا جس قدر لکھنے والے کے جذبات اور خیالات، تجربات اور افکار میں شریک ہوتا جاتا ہے اتنا ہی اس کا مطالعہ معنی خیز ہوتا جاتا ہے۔ یہ معنی خیزی مختلف سطحیں رکھتی ہے۔ کسی کے لیے لذت اندوزی اور جمالیاتی حظ کی منزل پر پہنچ کر ختم ہو جاتی ہے۔ کسی کے لیے توسیع شعور اور علم کا ذریعہ بنتی ہے۔ کسی کے لیے اس سے محض جذبہ کی تحریک ہوتی ہے۔ کسی کے لیے معلومات کا ذریعہ بنتی ہے۔ شعر و ادب کے مطالعے سے معنی تو ہر شخص اخذ کرتا ہے لیکن اس کی نوعیتیں مختلف ہوتی ہیں۔ نقش ہر جگہ بنتے ہیں لیکن ان کی وضع قطع اور ابھار میں یکسانیت نہیں ہوتی۔ اس طرح نقش ابھارنے اور معنی پیدا کرنے میں مصنف اور مطالعہ کرنے والا دونوں شریک ہوتے ہیں۔’‘
محولہ بالا اقتباس میں دو چیزوں پر بالخصوص غور کرنے کی ضرورت ہے۔ احتشام حسین نے یہاں قاریوں کی درجہ بندی بھی کی ہے کہ ہر مواد ہر قاری کے لیے نہیں ہوتا اور نہ ہر قاری، ہر مواد میں یکساں دلچسپی رکھتا ہے۔ گویا قاری کے اخذ کرنے اور متاثر ہونے کی faculties ہی میں فرق نہیں ہے بلکہ ہر قاری اپنی کچھ توقعات بھی رکھتا ہے۔احتشام حسین نے آخر میں نقش کی مثال دے کر یہ سمجھانے کی کوشش کی ہے کہ نقش ہر جگہ بنتے ہیں لیکن ان کی وضع قطع اور ابھار میں یکسانیت نہیں ہوتی۔ دوسرے لفظوں میں یہ اشارہ ماشیرے کے اس تصور کی طرف بھی ہمیں متوجہ کرتا ہے کہ ہر متن کا ایک تحت المتن بھی ہوتا ہے اور نقاد اور قاری کو ان معانی کی جستجو کرنی چاہیے جو متن کے سکوتیوں یا وقفوں میں تہہ نشین ہیں کیوں کہ یہ سکوتیے اور وقفے ہی نہ صرف یہ کہ معانی اور مفاہیم کو پردۂ غیاب میں رکھتے ہیں بلکہ ان سے یہ بھی ثابت ہے کہ بہت کچھ اَن کہا رہ گیا ہے۔ وہ اَن کہا کیا ہے اور کس جبر کے تحت ان کہا رہ گیا ہے۔ اسی کی جستجو ہمارے سامنے نت نئے معنی کا باب بھی وا کر دیتی ہے۔ ماشیرے تو یہ بھی کہتا ہے کہ انہی وقفوں اور سکوتیوں میں ideological contradictions بھی مخفی ہوتے ہیں۔ ماشیرے مارکسی نقادوں سے یہ مطالبہ کرتا ہے کہ انہیں ان معانی کو دریافت کرنا چاہیے جو متن کے لاشعور میں گم ہو گئے ہیں۔ احتشام حسین کہتے ہیں کہ اس طرح نقش ابھارنے اور معنی پیدا کرنے میں مصنف اور مطالعہ کرنے والا دونوں شریک ہوتے ہیں۔
موجودہ معنی میں احتشام حسین ایک ایسے قاری کی حیثیت سے نمایاں ہوتے ہیں جو یاؤس جیسے قاریانہ نقاد کی طرح تاریخی تناظر کو اپنے مطالعاتی تجربے کا ایک اہم حصہ قرار دیتے ہیں اور نو تاریخی نقادوں اور نو مارکسیوں کی طرح زندگی کو سماجی رشتوں کے نظام سے علیٰحدہ ہستی کے طور پر تعبیر نہیں کرتے البتہ ان کے نزدیک حقیقت اتنی واضح، نمایاں اور شفاف ہے کہ حیرت کی کوئی گنجائش باقی نہیں رہتی جب کہ باہر ہی نہیں ہمارے اندر بھی کہیں کہیں کوئی دھند تہہ نشست ہے جو آماجگہ ظلمت ہی نہیں امکان اندر ظلمت بھی رکھتی ہے اور جو نئی سوچ کے لیے مہمیز بھی کرتی ہے۔



ساختیات ، پس ساختیات اور مشرقی شعریات

اردو ادب میں گزشتہ کم و بیش چالیس برسنظر یاتی تنازعات سے وابستہ رہے ہیں۔بالخصوص اس نظر یے کو بار بار تنقید کا نشانہ بنایا گیا ہے جس کا خمیر سماجی، سیاسی اور اقتصادی متعلقات سے تیار ہو ا تھا، ان نظریات پر بھی کبھی کبھار گرفت کی گئی ہے جن کی نمود، نفسیات اور جمالیات وغیرہ تجربی اور علمی سیاق سے ہوئی تھی۔لسانیات نے علم زبان کی حدود سے نکل کر اسلوبیات کی نئی تعبیر یں وضع کیں اور معنیات اور نشانیات کے حوالے سے ادبی تنقید کے دانش ورانہ کُرے کو وسیع کر نے میں کافی مدد گار ثابت ہوئی۔
نشانیات semiology جس کی روٗ سے زبان ایک نظام نشانات ہے۔ زبان نام ہے ایک خود مختار اور تہذیبی طور پر معیّن نظام نشانات کا کہ خارجی حقیقت سے کسی بھی قسم کے ذاتی یا طبعی رشتے کے بغیر الفاظ و معانی کے رشتے وجود میں آتے ہیں۔اس تصور کامخرج فرڈی نیا نڈڈی سوسیئر کا فلسفۂ لسان ہے کہ زبان nomenclatureتسمیہ یعنی اشیاء کو نام دینے والا نظام نہیں ہے بلکہ زبان افترقات کا نظام ہے،جس میں کوئی مثبت عنصر نہیں۔
سوسیئر کا اسی بنا پر جدید لسانیات کا باوا آدم بھی کہا جاتا ہے خصوصاً عصری امریکی و فرانسیسی ماہرین ساختیات نے معیار سازی بلکہ بنیادی معیار سازی میں سوسیئر ہی کے تصورات پر بنائے ترجیح رکھی ہے۔
ماہرین لسانیات کے علاوہ ادبی نقاّدوں، ماہرین بشریات ، فلسفیوں اور نفسیات دانوں وغیرہ کا ایک بڑا حلقہ ہے جو اپنے آپ کو ساختیاتی کہتا ہے۔ ان کے پہلو بہ پہلو ان نکتہ طرازوں کی بھی کمی نہیں ہے جو ساختیات ہی کے منکر ہیں یا لسانیاتی تصورات کا طریقِ اطلاق ہی ان کے نزدیک صحیح نہیں ہے۔ ماہرین ساختیات کا مختلف النوع علوم سے تعلق ہونے کی بنا پر اس کی نہ تو کوئی حتمی فرہنگ تیار ہوسکی ہے اور نہ ہی معروضی بنیاد پر واضح اصول بندی عمل میں آئی ہے۔ شاید اس لیے کہ ان کے نزدیک اصول بندی بالآخر کلیّت پسندی یا جبریت کی طرف لے جاتی ہے۔ تاہم مختلف علوم کے ماہرین کے اختلاف میں ایک عمومی وحدت کی جستجو ضرور کی جاسکتی ہے اور اسی کا نتیجہ ہے کہ ہم جسے ساختیات کہتے ہیں اسے نئی ساختیاتی شعریات سے بھی مو سوم کیاجاسکتا ہے اور اس حوالے سے ادب کی نئی تھیوری کا امکان بھی اس میں مضمر ہے۔
اِسی وحدت کی جستجو کی ایک تازہ نظیر گوپی چند نارنگ کی جحیم و ضخیم تصنیف ،ساختیات ، پس ساختیات اور مشرقی شعریات ، ہے۔ نارنگ کا یہ بلند کوش کام ایک دوبرس کے تفکر کا نتیجہ نہیں ہے بلکہ اس عمل میں گذشتہ دس بارہ برس کی سعی و کاوش بکار آئی ہے۔ یعنی جب انھوں نے اردو میں اسلوبیات کو روشناس کرایا تھا تب ہی ان کے ذہن میں ایک مبسوط منصوبے کے خطوط بھی قائم ہو چکے تھے۔ ممکن ہے انھیں اس بات کا احساس نہ ہو مگر ایک تسلسل ہے جو ان کے مضامین کے سنین اشاعت سے تدریجی ارتقا کا پتہ دیتا ہے۔ روسی ہیئت پسندی سے لے کر پس ساختیات تک کی مختلف کڑیاں مغرب میں لفظ و معنیٰ اور ان کے رشتوں کے ان مباحث کو ایک نیا نام دینے کی سعی کی مترادف ہیں،جس کی پہلی تمہید ار سطو نے باندھی تھی۔
گوپی چند نارنگ نے وحدت کی جستجو کا دائرہ اس معنی میں وسیع تر کیا ہے کہ انھوں نے مشرق کے ان کم و بیش گم شدہ ادبی تصورات یا شعری لسانیات کی باز یافت کی ہے جن کا مغربی تصورات کے دباؤ کے تحت ارتقا رُک گیا تھا یا ہم ہی نے انھیں آثار قدیمہ کا نام دے کر طاقِ نسیاں کی زینت بنا دیا تھا۔ اِسی لیے ہم انھیں تا ہنوز اپنی فہم کا حصہ نہیں بنا سکے۔ تاہم مشرق تا مغرب روایت و دانش کا یہ عظیم تسلسل عالمی تہذیبی اور بشریاتی باہمی مبادلے اور اساسی وحدت کی توثیق کر تا ہے۔
گوپی چند نارنگ اگر محض ساختیات وپس ساختیات کے یوروپی مباحث ہی سے روشناس کراتے تو اس کی بھی ایک اہمیت تھی، لیکن وحدت کی جستجو میں انھوں نے عربی وفارسی اور سنسکرت شعریات کے بحر ذخّار کی بھی خاطر خواہ غوّاصی کی ہے اور نتیجۃً جو گوہر ہائے مراد وہ اپنے دامن میں سمیٹ لائے ہیں ان کی تب و تاب سے یقیناً ہمارے ذہن کدے منور ہوئے ہیں۔
اس مطالعے میں چین کی کمی ضرور کھٹکتی ہے کیوں کے چین کے تصورات فن عظیم تر مشرق ہی کے اہم باب ہیں۔ مغرب میں لفظ وہیئت کے جدید اولین نکتہ شناسوں میں ایذرا پاؤنڈ بھی تھا جو نگار خانہ چین کی جلوہ سامانیوں سے اپنے آپ کو محفوظ نہیں رکھ سکا۔خود آئی۔اے۔ رچرڈز کا  synaesthesis کا تصور اصلاً کنفیوشس کے ینگ اور یانگ کے تصور سے ماخوذ تھا۔چینی جمالیات کے مطابق تعادل اور ہم آہنگی جیسی ذہنی حالتیں فن اور زندگی میں بھی اسی قدر لازمی ہیں۔ یہ دونوں اوصاف مواد و مافیہ کے بجائے ہیئت سے پیدا ہیں۔ اس طرح اگر کوئی فن یا شاعری تعادل اور ہم آہنگی مہیاّ کر تی ہے تو اس کا مصدر ہیئت ( معنی جس کا مقدر ہے) ہوتی ہے نہ کہ مواد۔
قطع نظر اس بحث سے بلا شبہ گوپی چند نارنگ نے ماضی بعید کو صیغۂ حال سے بڑی خوبی کے ساتھ ربط دینے کی کوشش کی ہے۔ ان کا بنیادی تھیسس (موقف) بھی یہی ہے کہ ایک طرف مغرب میں ساختیات کے بنیاد ی آثار ارسطو، اور رومی نقاّدوں کے یہاں کار فرما ہیں مگر افلاطون اور اس کے پیروں کاروں کے اثرات بھی اس میں گھلتے ملتے رہے۔ نتیجتہً یہ دونوں رجحانات ادب و تنقید کی تاریخ میں کبھی پہلو بہ پہلو اور کبھی ایک دوسرے پر سبقت لیتے ہوئے دکھائی دیتے ہیں۔ تاہم ارسطو، جسے استادوں کا استاد کہا گیا ہے، تقریباً ہر دور میں کسی نہ کسی صورت سے اپنی قوّت کا احساس دلا ہی دیتا ہے، جس کی ایک صورت ساختیاتی شعریات میں عمل آور ہے۔ دوسری طرف مشرقی شعریات جو ( سنسکرت ، عربی اور فارسی روایات پر مبنی ہے) کے تسلسل کی وہ تاریخ ہے جس کا ایک سِرا قبل مسیح سے جا کر ملتا ہے۔ 
گوپی چند نارنگ اس حوالۂ معترضہ کے ساتھ کہ فکر کا رویہ ایشیائی ذہنی اکتسابات کے ساتھ ( بالعموم ) افسوس ناک حد تک جانبدارانہ رہا ہے، ایڈورڈ سعید کے ہم خیال ہیں۔ وہ نہ صرف یہ ثابت کر تے ہیں کہ جدید مغربی ساختیاتی تصورات اور مشرقی شعریات میں بہ یک وقت عدم استحکامِ معنی یا زیر دستی معنی اور بالا دستی لفظ جیسے ہم مشابہ تصورات ایک دوسرے کے موَثق ہیں بلکہ لفظ و معنی یا لسان کی بحث کے ذیل میں تصورِ لفظ سے متعلق جو ترجیحات ساختیات وپس ساختیات نے قایم کی ہیں ان کا سر چشمہ اصلاً دانش مشرق میں موجود ہے جسے ہم نے بھلا دیا ہے اور جس کی بازیافت کی ضرورت ہے۔
مشرق میں سنسکرت شعریات وفلسفہ لسان اور نحویات کی تاریخ از یاسک (تقریباً ۴۰۰ قبل مسیح ) تا جے دیو( ۱۳ ویں صدی عیسوی) کم و بیش  ۱۷ سوبرسوں تک پھیلی ہوئی ہے۔ ان قواعد دانوں ، مفکّروں ، ناٹیہ شاستروں اور شعریات کے اساس گروں نے اپنے اپنے صیغوں میں جن تصورات کی تشکیل کی ہے گوپی چند نارنگ نے ان میں سے صرف انھیں کو اپنے موقف کا حوالہ بنایا ہے جن میں ساختیات وپس ساختیات کے بنیاد ی مغائر ہم مشابہ تھے۔
سوسیئر کا تصور لسان المعروف بہ ساختیات اصلاً سنسکرت قواعد داں پاننی (۴۰۰قبل مسیح ) کی عطا ہے۔ جس میں لفظ کی حیثیت حکم کی ہے۔ میما نساوالے بھی اسی تصور پر قائم ہیں، نیا یے روایت ، میں سوسیئر کی مانند لفظ و معنی کے رشتے کو خود مختار، خود رو اور غیر منطقی قرار دیتے ہیں۔ویا ڈی اور بھر تری ہر ی کا تصور ورویہ  لانگ Langueسے مماثل ہے۔ دریدا کا تصور رد تشکیل میں معنی کی تفریق یعنی نظر یہ افترا قیت ، بودھی نظر یہ اپوہ سے مطابقت رکھتا ہے اور ناگا رجن ( بودھی مفکر) کا تصور ،شونیہ ، بھی دریدا کے معنی کے دوسرے پن otherness کے موافق ہے کہ ہر معنی اپنے ماسوا کی نفی پر استوار ہے۔اس لیے اس کی قدر محض امکان سے قائم ہوتی ہے جو ہمیشہ صیغۂ غیاب میں ہو تا ہے۔ ،شونیہ، کے تصور میں بھی ہر معنی اپنے معنی کار د ہے اور جس کی انتہا شونیہ ہے، گویاشونیہ ہی منتہا ئے حقیقت ہے۔گوپی چند نارنگ کے علاوہ رابرٹ میگلیو لا بھی شونیہ اور دریدا کی رد تشکیلی فکر میں گہری مماثلت دیکھتا ہے۔ اس طرح تصور رس جس کی اساس جذبے اور تاثر کے تفاعل پر رکھی گئی ہے بقول نارنگ قاری الاصل اور ڈراما کو ذہن میں رکھتے ہوئے ناظر الاصل ہے۔ کیوں کہ بھاؤ کا اثر رس نہیں ہے بلکہ بصارت ، سماعت یا  قر أت کے حوالے سے جو حظ اور انبساط کی کیفیت یا احساس بر انگیخت ہو تا ہے وہی رس ہے، جو مطلق نہیں ہو تا بلکہ بصیرتوں کے اختلاف کے ساتھ اس کی نوعیت میں بھی تبدیلی واقع ہو جاتی ہے۔
گوپی چند نارنگ نے نئے علمی تناظر میں نہ صرف سنسکر ت شعریات کو نئے معنی اور نیا ربط دینے کی سعی کی ہے بلکہ اسی اندازِ فکر کے ساتھ عربی اور فارسی نظام شعریات کی تاریخ کو بھی بالکل نئی نظر سے دیکھا ہے۔ محض تاریخ کی باز گوئی ایک محدود عمل ہے جسے دوسروں نے بھی انجام دیا ہے۔ گوپی چند نارنگ نے ایک طرف ساختیات کی روایت سے اس کے ڈانڈے ملائے ہیں اور سنسکرت شعریات کی طرح اسے بھی ساختیات کا بعیدی پیش رو قرار دیا ہے، بلکہ ان تضادات اور تنا قضات کو بھی رفع کر نے کی سعی کی ہے، جو مشرق کی عظیم تر وحدت علمی کے تصور میں ہار ج ہیں۔ گویا ضمنی اور ذیلی اختلافات کے باوجود عرب و عجم تا برّ صغیر ہند ایک وسیع تر ذہنی یک جہتی پائی جاتی ہے۔
عربی میں قتیبہ ( تیسری صدی ہجری) اور جاحظ (تیسری صدی ہجری) لفظ کو مقتدر ، حَکَم اول اور افضل مانتے ہیں۔ جاحظ تو یہاں تک کہتا ہے کہ معانی پیش پا اُفتادہ ہو تے ہیں۔ معنی پر لفظ مرجح ہی نہیں بلکہ معنی اس کا تابع محض ہے۔ جب کہ قدامہ بن جعفر ( چوتھی صدی ہجری) معنی پر دلالت کر نے کو شعر کا لازمہ قرار دیتا ہے۔ اس کا قو ل کہ کلام موزوں و مقفی جو کسی معنی پر دلالت کر ے شعر ہے ہمارے لاشعور کا حصہ بن چکا ہے نیز یہ کہ سب سے بہتر شعر وہ ہے جس میں میں سب سے زیادہ جھوٹ ہو تا ہے، بھی معنی کی طرف راجع ہے۔ مگر اس نے ان خیالات کا اظہار جس میں اخلاق اور عریانی و مضمون کی پستی جیسے مسائل بھی زیر بحث آ گئے ہیں، معنی کے تحت کیا ہے نیز لفظ ، وزن اور قافیے کے ساتھ معنی کو بھی شعر کا عنصر قرار دیا ہے۔ لفظ کی بحث میں اس نے الفاظ کو شعر کی روح کے نام سے یاد کیا ہے اور طرز بیان کہ جس کا تعلق شعری تلفیظ  poetic dictionاور اسلوب سے ہے شعر کا اصلی جزو قرار دیا ہے۔ یہاں بھی وہ صریح طور پر ترجیحِ لفظ کی طرف راجع ہے۔ ابن رشیق، لفظ و معنی کو جسم و جاں کے رشتے سے تعبیر کر تا ہے کہ معنی اس کا جزو لا زم ہے۔ عبدالقادر جرجانی بہ قول نارنگ وہ پہلا شخص ہے جس نے اپنی معرکۃ ُالآرا تصنیف موسومہ، دلائل الاعجاز، میں لفظ ومعنی کی بحث میں سوسیئر کی پیش رَوی کی ہے۔ اس ضمن میں اس کا موقف واضح ہے کہ لفظ و معنی میں کوئی لازمی یا منطقی ربط نہیں ہو تا۔ اجتماع کے ما بین معنی کا ربط محض make-believe کی بنیاد پر قائم ہوتا ہے۔ ابن خلدون ( آٹھویں صدی ہجری) کے تصورات شعر میں بھی ترجیح لفظ کا موقف زیادہ حاوی ہے۔ مقدمہ کے باب بہ عنوان ‘‘فنی ان صناعۃ النظم والنثر انما ہی فی الالفاظ لا فی المعانی۔’‘ میں وہ قطعی وضاحت کے ساتھ معنی کے مقابلے میں لفظ کو مرجح قرار دیتا ہے۔ وہ لکھتا ہے:

‘‘ماہرین کلام کو نظم و نثر میں جو خوبیاں بر تنی پڑتی ہیں یا اسالیب استعمال کر نے پڑتے ہیں وہ از قسم لفظ ہیں، معانی کی قسم سے نہیں ہیں۔ اصل تو الفاظ ہیں اور معانی ان کے تابع ہیں۔ اسی لیے نظم و نثر میں ملکہ پیدا کر نے والا پوری توجہ الفاظ پر لگاتا ہے۔۔۔ اور ظاہر ہے زبان اور گویائی کا تعلق الفاظ سے ہے نہ کہ معنی سے۔ کیوں کہ وہ تو دل میں ہوتے ہیں، زبان و گویائی سے انھیں کوئی مطلب نہیں۔ پھر یہ بھی ہے کہ معانی کچھ نہ کچھ ہر ایک کے ذہن میں ہو تے ہیں، جو وہ اپنی فکر ی طاقت کے مطابق ظاہر کر سکتا ہے، ان کے سیکھنے کے کچھ معنی نہیں۔ ان کو الفاظ کا جامہ پہنا نا اور کلام کی شکل دینا یہ البتہ ایک صنعت ہے، جس کی مشق کرنی پڑتی ہے۔’‘(ترجمہ: سید محمد ہاشم)
اس کے بعد ابن خلدون پانی اور ظروف کی اس مثال کے ذریعے الفاظ و معانی کی بحث کو آگے بڑھا تے ہیں جس کا حوالہ حالیؔ نے اپنے مقدمے میں دیا ہے۔ خلدون کا اصرار محض اس امر پر ہے کہ۔۔۔ معانی ایک ہی ہو تے ہیں۔اپنے حسن بیان سے ہر شخص اپنی لیاقت و صلاحیت کے مطابق مختلف ظروف کی طرح الفاظ کے مختلف سانچوں میں معانی کو ڈھال لیتا ہے۔
فارسی میں نظامی عروضی سمر قندی اور وطواط بھی جہاں صنائع کے کر دار پر بحث کر تے ہیں بہتر شعر اسے مانتے ہیں جو زیادہ سے زیادہ معنی آفرینی کا جو ہر اور اثر کی قوت رکھتا ہے۔ اس طرح مجازواستعارہ بھی ادائے معانی کی صورتیں ہیں۔ اِبداع ، اختراع ، یا تولید کے تحت معنی آفرینی بھی معنی کے بسط کو وسیع تر کر نے کی سعی سے عبارت ہے۔
شعر کو مشرق و مغرب میں جہاں من جملہ فن اور صناعی سے تعبیر کیا گیا ہے اور اسے شعور کے تابع بتایا گیا ہے وہاں اُلو ہی فیضان کا بھی اقرار ملتا ہے۔ مشرق میں جسے آمد کہا گیا ہے اسے ہم لاشعور کی عمل آور ی کا نتیجہ بھی کہہ سکتے ہیں۔ ابن قتیبہ نے اس قسم کی شاعری کو مطبوع کے تحت اخذ کیا ہے اور وہ شاعری جو بہ ظاہر سعی و ارادے نیز فکر و صناعت کے ذیل میں آتی ہے اسے صنائع اور متکلّف کے تابع بتا یا ہے۔ تخلیق شعر میں عمل و ارادے کے باوجود ذہنی سرگرمی کی محسوس حالتو ں کو یکسر تفا عل عقلی کا نام نہیں دیا جاسکتا ہے۔
متذکرہ ہر دو صورت میں ایک طرف زبان کا از خود عمل، تخلیق شعر کا موجب ہے اور زبان موجود حقیقت کو نا م دینے کے بجائے نئی حقیقت کی جنم داتا ہے۔ دوسری طرف معنی کی وہ صورتیں پیدا ہیں جو نہ قطعی ہیں اور نہ ہی غیر مبدّل۔ اس طرح تنقید و تفہیم شعر اتنا آسان عمل نہیں رہ جاتا۔
اس میں کسی اشتباہ کی گنجائش نہیں کہ معنی کی کوئی تشریح ، تفہیم یا تعبیر آخری نہیں ہو تی۔ بالخصوص ادبی متن میں معنی اپنے جلو میں کثرت معنی کا حامل ہو تا ہے اور مختلف بصیرتوں کے ساتھ اس کی ترسیل بھی مشروط ہو تی ہے گو یا تاثیر معنی اصلاً ترسیل معنی کی ایک سطح ہے اور یہ عمل اتنا محسوس وغیرہ محسوس طور پر رونما ہو تا ہے کہ بہت کچھ کو فہم کا حصہ بنا نے کے باوجود یہ ایک دعویِ محض ہی ثابت ہو تا ہے کہ ہم نے سب کچھ پا لیا ہے۔ اس معنی میں متن ایک مسلسل ومستقل سر چشمہ معنی بھی ہے اور ہر صاحب تجربہ کے ساتھ اس کی نوعیت بھی بدل جاتی ہے، گویا وہ متن پھر وہ متن نہیں رہتا جسے مصنف نے خلق کیا تھا بلکہ تبدیلی کی حد تک قاری کا زائدہ ہو جاتا ہے۔ یہ تمام بحثیں نارنگ نے قاری اساس تنقید کے تحت اٹھا ئی ہیں۔ 
ہم دیکھ رہے ہیں کہ یہ تصور کہ لفظ اور بالخصوص تخلیقی لفظ اندر متن ، یکتائی معنی کے رد سے عبارت ہے اور نیو کر ٹسزم کے نظر یہ سازوں نے تفاعل متن کے آزاد کر دار پر بنائے فوقیت رکھی تھی۔ اس کے پیچھے بھی گنجینۂ معنی کا تصور کار فرما تھا۔ مگر اس خصوص میں متن مبدء سلسلۂ معنی تھا جب کہ ساختیات نے مبدیِ معنی کا سرچشمہ قرأت کے حوالے سے قاری کو ٹھہرایا۔اس کا قطعی یہ مطلب نہیں ہے کہ مصنف کے درجے اور متن کے تعلق سے تمام ماہرین ساختیات یک زبان ہیں۔(مصنف پر بحث آگے ہے)یہ تمام دانشور دور ان قرأت قاری کے اس ذہنی تفاعل اور سر گرمی کو بھی تشکیل معنی کے عمل میں شریک کر تے ہیں جو متن کو اپنی ہر قرأت کے ساتھ ایک نیا مفہوم عطا کر تا ہے۔ اس معنی میں صرف تاکید بدلی ہے، مصنف کا کلی ردّ ہر گز نہیں ہے۔اس کا معنی کا مقتدر اعلی ہو نا چیلنج ہوا ہے نیز یہ کہ متن مصنف بذاتہٖ موضوع نہیں ہے بلکہ وہ ایک مستقلاً معروض ہے، وہ کسی خاص لمحۂ زماں میں ادا کیا ہوا خیال، کوئی کیفیت ، کوئی حقیقت یا سیاّل و نا میاتی حقیقت ہے۔ مصنف کا کام متن کی آخری سطر کے آخری لفظ پر ختم ہو جاتا ہے۔ معنی ملفوظ کی گر ہیں کھولنے والا محض قاری ہوتا ہے،اس طور پر وہ گرہ کشائیِ معنی بھی کر تا ہے اور نئے معنی بھی قایم کرتا ہے۔گذشتہ قایم شدگیِ معنی کو مسترد بھی کر تا ہے اور سابقہ میں توسیع و اضافہ بھی کر تا ہے۔ اس طرح نئے معانی کی یافت کے حوالے سے تبدیل شدہ متن کا خالق قرأت کا تفاعل ہے نہ کہ وہ مصنف جو اپنا کام ختم کر کے پردۂ غیاب میں چلا گیا ہے۔
سوال یہ اٹھتا ہے کہ قرأت اگر مبدیِ متن ہے تو مصنف کا درجہ کیا ہے۔ ہم یہ کہہ سکتے ہیں کہ مصنف فرد واحد ہے اور اس کے مقابلے میں قرأت کے تفاعل کی حیثیت سلسلۂ جاریہ کی ہے جو ہر تاریخی ، تہذیبی ، سماجی اور لسانی تناظر میں برقرار رہتی ہے۔ عالمی ادب کے تناظر میں ان تخلیقات و تصنیفات کی تعداد کا بھی کوئی شمار نہیں ہے جو نا معلوم الاسم مصنفین کی ذہنوں کا کرشمہ ہیں۔ ان تخلیقات و تصنیفات نیز اساطیر، مہماتی و تلمیحاتی قصوں اور داستانوں ، رومان پاروں romancesاور نظموں کے بنیادی تھیم ، فضا، کرداروں اور اسالیب کو یونانی کلاسیکس سے لے کر عہدِ موجود تک اخذ و مقتبس کیا جاتا رہا ہے۔ ان کی تفہیم وتحلیل ایک علاحدہ باب ہے۔ اسطوری اور باستانی قصص، آرتھرین رومان پاروں یا تمثیلی اور نیم تمثیلی بیانیہ قصوں وغیرہ پر فلپ وہیل رائٹ ، نارتھروپ فرائی ، کے۔ کے رتھرین ، جان۔ بی۔ وِکری یا جان اسٹیونس وغیرہ کے محاکموں اور سی۔ جی یُنگ، جمیس فریزر ، ما ڈباڈ کن اور جیسی ویسٹن وغیرہ کی ماضی فہمی ، اسطور فہمی اور تہذیب و تاریخ کے نئے رشتوں کی دریافت میں اخذ نتائج کے اعتبار سے باہمی مماثلتو ں کے علاوہ جو بعد و اختلاف پایا جاتا ہے وہ ان نقادوں کے اپنے علمی و ذہنی پس منظر اور تحلیلی طریق رسائی کا نتیجہ ہے۔ تاریخ و ما قبل تاریخ کا ادب اس لیے بھی دلچسپی کا ایک اہم ترین اور مسلسل موضوع رہا ہے کہ اس کے بیش تر مصنفین تا ہنوز پردۂ غیاب میں ہیں۔
بالعموم نا معلوم الاسم مصنفین کی تصنیفات کی تفہیم کسی بھی قسم کی عصبیت سے پاک ہو تی ہے۔ ادب کی بنیادی قرائن conventionsسازی اور روایت کاری میں ہمیشہ اس نوع کی مشتبہ apocryphal تصنیفات زبر دست حوالے کا حکم رکھتی ہیں، جنھیں ان کے نقاّدوں (قاریوں ) نے ممکن و موجود بنایا ہے۔مصنف کی معدومیت کے معنی قطعی یہ نہیں ہیں کہ تصنیف اپنے درجے میں کوتاہ ہو گئی ہے۔ اگر زبدۃ الرموز یا دیوانِ مخفی یا یوسف و زلیخا کے اصل مصنفین نامعلوم یا مشتبہ ہیں تو ان تصنیفات کی ادبی قدر بھی مشتبہ نہیں ہو گئی ہے۔ محمد حسین جاہ اور احمد حسین قمر جو طلسم ہوش ربا کی آٹھوں جلدوں کے بیان کنندہ ہیں، انھیں لفظی پیرائے میں منتقل کر نے والے میر احمد علی اور میر قاسم علی تھے، داستان میں تقریر سے لے کر تحریر تک تلفیظ dictionمیں کیا کچھ تبدیلیاں واقع ہو ئی ہیں یہ ایک علاحدہ تحقیق کا موضوع ہے۔ کسی تصنیف کے ایک سے زیادہ مصنف ہیں یا کسی تصنیف کے مصنف کا نام ہی مشتبہ یا نا معلوم ہے یا کسی ادیب نے کسی موجود اور پہلے سے ادا کر دہ خیال، بنیادی تھیم یا کردار کو اخذومقتبس کر لیا ہے اس قسم کے تشابہات  analogues اقلیم ادب میں عام ہیں اور اساتذہ و علمائے بلاغت نے اسے معیوب نہیں قرار دیا ہے۔ البتہ مشروط ضرور ہے کہ یا تو وہ اس معنی میں کسی نئے معنی کا اضافہ کر تا ہو یا پیرایہ اظہار پہلے کی نسبت خوب و بہتر ہو۔
اپنی بیش تر صورتوں میں معلوم مصنفین کے اسما آزادی خیال پر قد غن لگا دیتے ہیں۔ ان کے سوانح یا قریبی سیاق کے بعض امور پر ترجیح بالتکرار کا رویہ ان کی شخصیت کو اس قدر رومانی بنا دیتا ہے کہ اچھے خاصے بالغ نظر نقاّد بھی محض ان کے خارجی آثار کے سحر میں الجھ کر رہ جاتے ہیں۔ فن پارہ ایک طرف رہ جاتا ہے اور مصنف کی شخصیت کے دلکش پہلوؤں سے متشکل اور قایم کر دہ رومانی تصور اس پر حاوی ہو جاتا ہے۔باوجود اس کے میں متن کی بالا دستی کا بہر حال حامی ہوں نیو کرٹسزم کا ردّ مصنف کا تصور اور تصور قرات بالغور اپنی جگہ کم اہم نہیں ہے مگر قاری کو ایک مستقل اور مسلسل معنی ساز کے طور پر اس نے اخذ نہیں کیا تھا۔ حالاں کہ رچرڈز نے قاری کی تفہیم و ابلاغ کی فیکلٹی اور نفسیاتی سطح پر impulse کے ذیل میں جن خیالات کا اظہار کیا ہے ان میں قاری کو از سر نو بحال کر نے کا تصور بھی پنہاں ہے۔ تاہم وہ اور اس کا شاگرد عزیز ایمپسن بھی گذشتہ کلّیوں پر بے دردانہ غور و فکر سے کام نہیں لے سکا۔ وہ ساختیات وپس ساختیات کے مفکرین ہی ہیں جنھوں نے قاری کو مقام اعلی پر لا کھڑا کیا ہے۔ اور مصنف کے مقابلے میں اس مجّرد لسانی سسٹم کو دستارِ فضیلت سے سر فراز کیا ہے جس کی تشکیل میں تاریخ ، سماج اور تہذیب وغیرہ کی قوتیں بر سر کار رہتی ہیں۔ بقول گوپی چند نار نگ : 
‘‘ساختیاتی فکر وجستجو کا مقصود بھی صرف ایک واقعہ یا فن پارہ نہیں ، بلکہ وہ جامع تحریری نظا م abstract ، system ہے جس کی روسے ادب میں ہر ہر واقعہ event یا فن پارہ وضع ہو تا ہے، اور جو اس تمام حقیقت کا سر چشمہ ہے جو انسان کی دنیا میں حقیقت کے طور پر جانی اور پہچانی جاتی ہے گو یا ادب کی کسی مثال یا فن پارے کا مطالعہ ساختیاتی فکر وجستجو کا موضوع اس لیے ہے کہ اس کے ذریعے اس جامع ذہنی نظام کی نوعیت یا اصل الاصول معلوم ہو سکے جو تمام حقیقت انسانی اور اس کے فنی و ثقافنی ظواہر پر حاوی ہے۔ دوسرے لفظوں میں اس فکر کا اطلاق ادب پر اس لیے ہو تا ہے کہ ادب کی گرامر کی جستجو کی جائے تاکہ زبان کے جامع تجرید ی نظام کی طرح ادب کی اس جامع تجریدی شعریات کو دریافت کیا جاسکے جس کی بدولت ذہن انسانی ادب کو بطور ادب جانتا اور پہچانتا ہے۔’‘
نارنگ نے جس جامع تجریدی نظام کی طرف اشارہ کیا ہے وہ اصلاً سوسیئر کا تصور لانگlangue ہے۔سوسیئر نے زبان کے نظام اور اس کے اظہار واستعمال کے ضمن میں دو اصطلاحیں وضع کی ہیں۔ اس کے نزدیک لانگ سے مراد زبان کا جامع تجریدی نظام ہے۔ یہ تجریدی نظام ہی طرز ہائے اظہار کا سرچشمہ ہے۔ اس کے پہلو بہ پہلو پارول parole سے مراد زبان کا استعمال ہے، جس کا مصدر بھی زبان کا جامع تجریدی نظام ہے۔ بارتھ کے یہاں language speaks, not man یعنی زبان بولتی ہے انسان نہیں یا بقول بار تھ، میلا رمے سے ماخوذ یہ فقرہ کہ writing writes not authors یعنی تحریر لکھتی ہے ، مصنف نہیں۔ کے پسِ پشت بھی اسا ساً سوسیئر ہی کا لسانی تجریدی نظام کا تصور کا ر فرما ہے جس کی رو سے ہر کلمہ عمل میں آتا ہے۔ گو پی چند نارنگ نے اس کی وضاحت ان الفاظ میں کی ہے : 
‘‘ تحریر لکھتی ہے مصنف نہیں سے مراد یہی ہے کہ ادب خلا میں پیدا نہیں ہو تا۔ شاعر لاکھ کہے کہ’ آتے ہیں غیب سے یہ مضامیں خیال میں‘ یا۔۔۔ ’صریر خامہ نوائے سروش ہے ‘ لیکن اگر پہلے سے تحریر (ادب کے ذہنی تجریدی نظام) کا وجود نہ ہو تو کوئی کتنا بھی زور مارے ، کچھ بھی نہیں لکھ سکتا؛ اگلوں نے جو کچھ لکھا ہے ، ہر نیا متن اس پر اضافہ ہے۔ مصنف یا شاعر جس زبان یا جس ادبی روایت ( یا روایتوں) میں پلا بڑھا ہے یا جن کے اثر کے تحت اس کا ذہن و شعور(بشمول لا شعور و اجتماعی لا شعور) مرتب ہوا ہے، لاکھ انحراف و اجتہاد کرے ، وہ لکھے گا اسی ادبی روایت یعنی ادبی لانگ کی رو سے۔کوئی متن ( فن پارہ ) اپنے ثقافتی اور ادبی نظام سے باہر آج تک نہ لکھا گیا ہے نہ لکھا جاسکتا ہے۔’‘
بارتھ کے ایک مختصر مضمون کا عنوان ہی The death of the author ہے۔مر گ مصنف کا اعلان کر کے بارتھ ، قاری کی تفہیم کی آزادی کے موقف کو مزید مستحکم کر تا ہے کہ متن اور بالخصوص تخلیقی متن کی نام نہاد یکتائی دیگر متون سے اس کے تفاعلی رشتے کی خلق کر دہ ہوتی ہے۔ متن دوسرے متون کے سیاق سے جنم لیتا ہے۔ ادب میں یہ سیاق جہاں خارج کی سطح پر تاریخی، معاشرتی اور تہذیبی رشتوں سے متشکل ہو تا ہے وہاں ادبی روایت کے وسیع تر سلسلے ، بہر سطح در انداز ہو نے والے قرائن conventionsاور لسانی استعمال کے لا محدود طریقے ، کبھی محسوس اور کبھی نامحسوس طور پر متن کی سیاّل معنوی و مجموعی تشکیل میں اہم کر دار ادا کر تے ہیں۔ اس طرح بقول گوپی چند نارنگ:
’’ ہر فن پارہ پہلے سے لکھے ہوئے ادب کے لامحدود امواج سمندر سے اپنا رشتہ استوار کر تا ہے‘‘۔
بارتھ اس معنی میں یعنی مصنف کے تعلق سے کسی قدر انتہا پسند واقع ہوا ہے۔ وہ کلیتاً مصنف کو اپنی ہی مملکت متن سے نکال باہر کر دیتا ہے۔
جیسا کہ عرض کیا جا چکا ہے کہ ساختیات سے لے کر پس ساختیات تک کے مفکرین کے تصورات میں باہمی تفریق کا پہلو نمایاں ہے۔ بارتھ جسے نارنگ نے ساختیات وپس ساختیات کی درمیانی کڑی سے تعبیر کیا ہے، کی نسبت ، ژاک در یدا کا تصور مصنف زیادہ متوازن ہے۔ معنی کی عدم قطعیت اور بے مرکزیت کے ضمن میں دونوں کا نظریہ تقریباً یکساں ہے۔ مگر دریدا زبان کے بدیعی نظام کو پر دہ دار بھی قرار دیتا ہے۔ نارنگ لکھتے ہیں:
‘‘روایت نے جو معانی مر تب کر دیے ہیں، معانی فقط اتنے نہیں ہیں۔ علم اور طاقت کے کھیل میں جو معانی دب گئے ہیں یا  دبا دیے گئے ہیں، دریدا ان کو کھولتا ہے اور ان پر توجہ مر کوز کر تا ہے۔’‘
دریدا کا سارازور افتراق معنی اور ردّ در ردِّ معنی پر ہے۔ اس کے یہاں قاری اپنا ایک تاریخی پس منظر رکھتا ہے، اسی نسبت سے کئی ذہنی اور خارجی آثار و کوائف اس کی قرأت کے عمل پر اثر انداز ہوتے ہیں۔ وہ نہ تو قاری کو اخذ و تفہیم معنی کے سلسلے میں قطعی آزاد قرار دیتا ہے اور نہ ( کسی حد تک) منشائے مصنف کو مسترد کرتا ہے۔ دریدا کے نزدیک قاری کے ساتھ ساتھ مصنف کے تاریخی تناظر کی بھی بڑی اہمیت ہے۔ گوپی چند نارنگ نے دریدا کے تصور کی وضاحت ان الفاظ میں کی ہیں:
‘‘ رد تشکیل ہر گز یہ نہیں کہتی کہ قاری کو ئی آزاد عامل ہے اور جس طرح کی چاہے تشریح کر نے میں قاری آزاد ہے۔ تشریح ، فنطاسیہ کا عمل نہیں ہے، ہر گز نہیں۔ قاری فقط قرأت کی بنا پر آزاد نہ اخذ معنی نہیں کر تا ، بلکہ مصنف بھی ذہن میں رہتا ہے اور تاریخی تناظر بھی، جس میں متن وجود میں آیا۔’‘
دریدا کے ان تصورات کو سامنے رکھا جائے تو ان نکتہ چینوں کی مو شگا فیوں کا بھر م ٹوٹ جاتا ہے جنھیں رد تشکیل کا تصور نراج اور تخریب کی طرف مائل دکھا ئی دیتا ہے۔ رد تشکیل کی بنیاد ہی اصلاً تجزیے پر قائم ہے۔ اس اعتبار سے رد تشکیل تنقید تکثیر معنی کی جستجو ہی نہیں کر تی بلکہ اس کی کئی گچھوں میں الجھی ہوئی جڑوں تک بھی پہنچتی ہے، نیز یہ کہ ہر متن معنی نماؤں کا ایک غیر مختتم سلسلہ ہو تا ہے جس سے کلی صداقت کی توقع ایک غلط دروازے پر دستک دینے کے مترادف ہے۔
گوپی چند نارنگ نے اس پیچیدہ صورت حال سے بحث کر تے ہوئے جس تھیوری کی تشکیل کے امکان کی طرف توجہ دلائی ہے وہ ساختیات ، پس ساختیات ( رد تشکیل ) کے تازہ ترین متنوع تصورات پر استوار ہے۔ وہ لکھتے ہیں:
‘‘تھیوری کی بحث بے شک نظریہ سازی کی بحث ہے۔ لیکن اس کا مقصد نہ کوئی تحریک چلانا ہے نہ ضابطہ متعین کر نا۔ نئی تھیوری سرے سے ضابطہ نفاذ کر نے یا نظام وضع کر نے ہی کے خلاف ہے بلکہ ہر طرح کی سابقہ ضابطہ بندی کی نفی کر تی ہے، کیوں کہ تمام ضابطے اور نظام بالآخیر کلیت پسندی اور جبریت کی طرف لے جاتے ہیں اور فکری و تخلیقی آزادی پر پہرہ بٹھاتے ہیں۔ نئی تھیوری کی سب سے بڑی یافت زبان و ادب و ثقافت کی نوعیت و ماہیت کی گہری آگہی ہے جو معنی کے جبر کو توڑتی ہے اور معنی کی طرفوں کو کھول دیتی ہے۔’‘
تھیوری اور بالخصوص ادبی تشکیل میں کسی خاص عہد کی دانش ورانہ سرگرمی اور طرز احساس کے ساتھ سیاسی وسماجی تناظر اور اس کے محرکات کا بھی اہم درجہ ہو تا ہے اور یہ تناظر زماں کے ایک وسیع تر عرصے سے متعلق ہو تا ہے۔ ہر تھیوری ایک معیاری ڈسپلن مہیاّ کر تی ہے یا بالشرط اسے مہیاّ کرنا چاہیے۔ جیسے مارکس جو تمام ادوار کا ایک دانش ور ہیرو ہے۔ اس کے تصورات ، اس کی زبر دست تحقیقی و تنقیدی دانش و بینش پر منتج تھے۔ایک معنی سے یہ اپنی نوعیت کا پہلا تجر بہ تھا، ادب پر جس کے اطلاق کی سنجیدہ کو شش پلخنوف ، کاڈویل ، لوکاچ، ارنسٹ فشر، مار کوزے ،بریخت اور وازکیز اور ان ساختیات وپس ساختیات کے ماہر ین کی مر ہون ہے جن کی بحث گوپی چند نارنگ نے بڑی دیانت داری کے ساتھ اٹھائی ہے۔ نارنگ کو بجا طور پر یہ شکایت ہے کہ اردو والوں نے سرکاری لیک سے زیادہ سروکار رکھا اور ان جدید مار کسی مفکرین کی تعبیرات کو التفات کے لائق نہیں سمجھا جن کے یہاں ذہنی کشادگی اور وسیع سطح پر انگیز کر نے کی کہیں زیادہ صلاحیت تھی۔ مارکسی ساختیات کے تحت گوپی چند نارنگ نے پیئر ماشیرے، آلیتھوسے اور گولڈمان سے بالتفصیل بحث کی ہے۔ علاوہ ان کے ٹیری ایگلٹن ، فریڈرک جیمسن ، ریمنڈولیمز اور گرین بلاٹ وغیرہ نے اس تصور کو فروغ دیا کہ تاریخ کی تاریخ اب محض سیاست کی تاریخ ہے۔ ان کی نئی تاریخیت اصلاً مارکس کی نئی مگر جدلیاتی تعبیر ہے، نیا  recompositionہے۔ 
مارکس ، نطشے اور فروئڈ کے بعد وِٹ گنشٹائن ، لیوی اسٹر اس ، ہائیڈگر ، دریدا، فوکو اور لاکا ں وغیرہ جیسے دانش وروں کا ایک سلسلہ ہے جن کے یہاں نظریہ سازی کی کوشش نمایاں ہے۔ نئی ادبی تھیوری میں ادب کے مجردّ پہلوؤں سے دلچسپی زیادہ ہے۔اس لحاظ سے یہ ان روایتی نظریات سے بڑی حد تک مختلف اور تعجب انگیز معلوم ہوتی ہے جن میں سارا زور سوانحی، سماجی ، اقتصادی یا تاریخی پہلوؤں پر ہو ا کر تا تھا۔ میرا عندیہ سماجیت یا تاریخیت سے انکار نہیں ہے بلکہ صرف اور صرف اسی کو کلی حقیقت گرداننے سے ہے۔ تاہم گوپی چند نارنگ اس پر بھی زور دیتے ہیں کہ :
‘‘ یہ بھی واضح رہے کہ تھیوری چوں کہ زندگی اور ثقافت سے الگ نہیں ،یہ سماجی عمل کا حصہ ہے اور اپنے وسیع تر تناظر میں نئی تھیوری موجودہ عہد کے انسانی کرائسس سے نمٹنے ہی کی کوشش ہے۔’‘
یا ان کا یہ خیال کہ ، تنقید سے تاریخی اور سیاسی معنی کا اخراج ممکن نہیں اور خود بارتھ کا یہ خیال کہ ‘‘تمام تنقیدی رویّے اور فیصلے دراصل کسی نہ کسی تہہ در تہہ سیاسی اور معاشی آئیڈیو لوجی کی نقاب ہیں۔ کوئی غیر جانب دار اور معصوم تنقیدی موقف ممکن نہیں ( ترجمانی : نارنگ ) جدید ادبیاتی مطالعے اور ادبیاتی تفہیم کے ضمن میں ایک انتہائی جلی عنوان کا حکم رکھتا ہے۔ نارنگ نے جس تھیوری کا گراف بنایا ہے وہ بہ یک وقت کئی حقائق کا مظہر ہے جو کئی گذشتہ رویوں کو رد بھی کر تا ہے اور بعض نئی توقعات بھی قایم کر تا ہے۔ میرا خیال ہے ، ہر قابل ذکر تنقید اپنے بہتر ین کر دار میں توقع ساز بھی ہو تی ہے۔
گوپی چند نارنگ نے چند بنیادی اور قطعی نئے سوالات اٹھائے ہیں، جن کے جوابات بھی انھوں نے از خود یا متذکرہ نظریہ سازوں کے حوالے سے فراہم بھی کر دیے ہیں۔ ان میں سے بعض یقیناً تسلی بخش ہیں اور جنھیں تسلیم نہ کرنا محض ہٹ دھرمی ہو گی۔ بعض جوابات ایسے ہیں جو آسانی سے قابل قبول معلوم نہیں ہوتے اور جن سے نئے سوال پیدا ہوتے ہیں۔ اختلاف اور بحث و مباحثے کی بھی کافی گنجائش ہے۔ نارنگ ہم سب کے سامنے جواب دہ ہیں۔ انھوں نے تھیوری کی شکل میں بڑے خلوص اور انہماک کے ساتھ دعویٰ پیش کیا ہے اور یہ دعویٰ فکر ی بنیادوں پر استوار ہے اور اس کا جواز ان کی اسی تصنیف میں مضمر ہے۔ ان کا پورا پس منظر علمی، تحقیقی اور تنقیدی ہے۔ انھیں اپنے مطالعے اور سوچ کی بڑی خوبی ، ضبط اور تکمیل perfection کے ساتھ از سر نو مجتمع و مرتب کر نا آتا ہے۔ اسلوب کی پر ستاری کے باوجود فلسفیانہ تجزیے کا انھیں گہرا شعور ہے۔ یہ دونوں چیزیں بہ یک وقت مشکل ہی سے کسی فردِ واحد کی تقدیر بنتی ہیں۔ 




تنقید در تنقید :در بابِ فاروقی

شمس الرحمن فاروقی ان نقادوں میں سے ایک ہیں جن کی ذہنی تشکیل میں نیو کرٹسزم کے نظریہ سازوں کے بعض تصورات نے خاص کردار ادا کیا ہے۔ ان نقادوں کا اصرار فن پارے کے خود مکتفی وجود اور اس کے بغور مطالعے پر تھا۔ ان کا خیال تھا کہ فن کا سیاق ہی ایک اپنی کائنات ہوتا ہے جس کی فہم کے لیے کسی بھی سوانحی، تاریخی یا اخلاقی حوالے کی مدد کے معنی اس متن کے خود یافتہ معنی کو جھٹلانے کے ہیں۔ ان نئے نقادوں کا کوئی ایک تنقیدی طریقۂ کار نہ تھا لیکن ان کا اتفاق تنقید کے اصولوں کے ایک خاص زمرے پر ضرور تھا۔ فاروقی نئی تنقید کے جن نظریوں سے متفق ہیں انہیں اس طرح ترتیب دیا جاسکتا ہے۔
1۔ نظم ایک معروض کی حیثیت رکھتی ہے۔ وہ محض شاعری ہوتی ہے، شاعری کے علاوہ کچھ اور نہیں (ایلیٹ) تنقید کا اولین اصول یہی ہے کہ وہ معروضی ہو اور معروض کی ماہیت کا مطالعہ اور تجزیہ اس کا منصب ہے کیوں کہ ہر فن پارہ اپنی جگہ ایک خود مکتفی! خود کار وجود رکھتا ہے (جان کراؤرین سم) جب نقاد معروضیت سے صرَفِ نظر کر کے جذباتی تغلیط کا شکار ہوتا ہے تو سوانح، تاریخ، اخلاق، سماجی صورتِ حال اور نفسیاتی حوالوں سے اپنے مطالعے کی اوریجنلٹی کو خود اپنے ہاتھوں تہس نہس کر دیتا ہے۔ 
2۔ہر فن پارہ اپنے قاری سے مطالعہ بغور close reading کا مطالبہ کرتا ہے جس کے معنی ہیں فن پارے میں مضمر ان ترکیبی اجزا و مشتملات کے ابہامات (تکثیرِ معنی) اور باہمی پیچیدہ رابطوں کا مفصل اور دقیق تجزیہ جو تدریجاً اس کی تشکیل اور تکمیل کرتے ہیں۔ آئی.اے.رچرڈز اور ولیم ایمپسن نے ادبی مطالعات کے ضمن میں انہیں بنیادوں پر فن پارہ کو اوّلیت دی ہے۔
3۔ نئی تنقید کی اصولی بحثوں میں لفظ کی حیثیت مرکزی ہے۔ کیوں کہ ادب میں زبان کے برتاؤ کی نوعیت علمی زبان کے برتاؤ سے قطعاً مختلف ہوتی ہے۔ رچرڈز نے اسے بالترتیب emotive یعنی جذباتی اور referential یعنی حوالہ جاتی کا نام دیا ہے۔ ادب کی زبان ترکیبی، خود رو، خود یافتہ اور تعبیری ہوتی ہے۔ سائنس اور منطق میں کام آنے والی زبان کا وہ جوہر اس میں مفقود ہوتا ہے جس سے ایک خاص تنظیم، ترتیب اور نتیجہ خیزی کی قدر نمایاں ہوتی ہے۔ تنقید کا اصل کام ہی یہ ہے کہ وہ معانی اور الفاظ کے باہمی عمل اور صنائع اور علامات کے تفاعل پر خاص توجہ مرکوز کرے۔ اسے معنی اور ساخت کی اس وحدت کو اپنا مسئلہ بنانا چاہیے جو نامیاتی ہوتی ہے۔ نقاد جب ان چیزوں یعنی معنی اور ساخت کی نامیاتی وحدت سے اپنی توجہ ہٹا لیتا ہے تو ترجمانی کی بدعت heresy of paraphrase (کلینتھ برکس) کا شکار ہو جاتا ہے کیوں کہ ترجمانی کے معنی ایک ہی چیز کو بہ الفاظ دیگر دہرانے کے ہیں۔ اس طرح یہ بھی ایک بھرم ہے کہ کسی نظم کی اپنے صحیح معنی میں ترجمانی ممکن ہے جب کہ نظم اپنے مفہوم میں جو کچھ کہ وہ کہتی ہے اس سے بہت کچھ زیادہ ہی ہوتی ہے۔
4۔ مختلف اصنافِ ادب میں امتیازات و تخصیصات قائم کرنا لازمی نہیں ہیں۔ نئی تنقید کے نظریہ سازوں کا سارا زور شاعری کے متن پر تھا اور شاعری کے فنی اور تخلیقی لوازم ہی ان کے نزدیک تمام نثری اصناف کی قدر شناسی کے لیے کافی ہیں۔ ہر ادبی فن پارے کے ترکیبی اور تخلیقی مشتملات میں استعارہ، علامت اور پیکر کی حیثیت بنیادی ہے نہ کہ کردار، خیال یا پلاٹ کی۔ کیوں کہ ہر ادبی ہئیت خواہ اس میں کردار اور پلاٹ ہو یا نہ ہو بنیادی طور پر معانی کی ساخت ہی کہلائے گی۔ جو فکشن میں تھیمیاتی امیجری thematic imagery اور علامتی عمل کے ساتھ نشو و نما پاتی ہے۔ اس معنی میں رچرڈز کے معنیاتی مطالعوں کی بڑی اہمیت ہے جو علامتی زبان کی ماہیت پر زور دیتے ہوئے تخلیق کو ایک خود مکتفی لسانی تنظیم سے موسوم کرتا ہے اور شاعری میں استعمال میں آنے والی زبان کو اعلیٰ ترین زبان کا درجہ دیتا ہے۔ اس کا مشہور قول ہے کہ ‘‘جو آدمی شاعری کے تئیں کند اور ٹھس ہے وہ زندگی کے تئیں بھی کند اور ٹھس ہو گا’‘۔ اتنا ہی نہیں بلکہ ‘‘شاعری کے تئیں ایک عمومی بے حسی اس بات کی دلیل ہے کہ عمومی تخیلی زندگی کتنی پست سطح پر پہنچ گئی ہے۔’‘ رچرڈز کی نظر میں شاعری اور اس کی نفیس زبان کا جو وقیع تصوّر ہے فاروقی کی تنقید بھی اسے ایک بلند درجہ عطا کرتی ہے۔ البتہّ فاروقی رچرڈز کے اس تصوّر پر کوئی گفتگو نہیں کرتے کہ آئرنی اعلیٰ درجے کی شاعری کا کردار ہے تو کیوں کر ہے؟۔
اس سے پہلے میں یہ عرض کر چکا ہوں کہ نئی تنقید کے نظریہ ساز کئی وجوہ سے اور کئی معنی میں متفق الرائے نہیں تھے۔ لیکن فن پارے کے خود مکتفی وجود، اس کی نامیاتی لسانی تنظیم اور مطالعے پر اصرار کے تعلق سے ان کے یہاں اتفاق رائے ملتا ہے۔ رچرڈز اکثر سائنسی اصولوں اور شماریاتی طریقے پر زور دیتا ہے اس کے یہاں ایک مقام پر پہنچ کر ادبی تنقید دماغ کی نفسیات اور لسانیات کی سائنس بن جاتی ہے۔ (بلیک مر) بلیک مر یہ بھی کہتا ہے کہ شاعری اور اس کی زبان کی باریکیوں کا گہرا علم رکھنے کے باوجود رچرڈز کو ادبی نقاد بمشکل ہی کہا جا سکتا ہے۔ نفسیات اور زبان کے اطلاق کے ضمن میں کینتھ برک کے مطالعوں میں زیادہ گہرائی ہے۔ دونوں کا تقابل کرتے ہوئے مرنے لکھا ہے: رچرڈز ادب کو ایک زقند spring board یا اقداری فلسفے کے سائنسی طریقے کا سرچشمہ کہتا ہے جب کہ برک کے لیے ادب نہ صرف ایک تختۂ جست ہے بلکہ فلسفہ یا اخلاقی احتمال کی نفسیات کی آرام گاہ یا تفریح گاہ ہے۔ ایک دوسری جگہ وہ برک کی تنقید کو دماغ کا ایک عمومی اخلاقی کھیل بھی کہتا ہے۔ 
فاروقی اپنی تنقید میں اس امر سے ضرور انکاری ہیں کہ جمالیاتی اثر کے علاوہ فن کا کوئی اور بھی تفاعل ہوتا ہے لیکن انہیں اس بات سے انکار نہیں ہے کہ وہ کوئی قطعی خالص چیز ہوتی ہے، جو کسی بھی انسانی یا جذباتی صورتِ حال کی مظہر نہیں ہوتی۔ فن میں زندگی کے برتاؤ کے مقررہ یا پہلے سے طے شدہ اصول نہیں ہیں کیوں کہ فن میں زبان کیurge کی نوعیت معمول کی زبان سے مختلف ہوتی ہے اسی بنا پر لفظ تو وہی ہوتے ہیں جنہیں ہم آپ بخوبی برتتے اور سمجھتے ہیں مگر ان کی معنیاتی ترتیب الٹ پلٹ جاتی ہے، ترجیح کی صوتوں میں فرق واقع ہو جاتا ہے اور زندگی ہمیں اس معنی میں دکھائی نہیں دیتی جس کا ہمیں ہر لمحہ سابقہ پڑتا ہے یا قطعی زندگی کے متوقع تجربوں کو ہم جو نام دیتے ہیں۔ نام دہی کی دقتیں ہی معنی فہمی کی دقتیں ہیں۔ فاروقی نے معنی فہمی کے ایک سے زیادہ طریقے بتائے ہیں اور یہ بتایا ہے کہ معنی کی پیچیدگی یا کثرت وہیں واقع ہوتی ہے جہاں شاعر لفظوں کو برتنے کے ایک سے زیادہ طریقوں پر قادر ہے یعنی وہ بدیعیات کے اس راز سے واقف ہو کہ فنی قدر ہی نظامِ معنی کو حرکت میں رکھنے کی ایک واحد کلید ہے۔
ہمارے دور میں فاروقی کی تنقید اسی طرح کی جامعاتی تنقید کا نمونہ ہے جیسی کہ یوروپ اور امریکہ میں کئی یونیورسٹیوں کے استاد ادب کے بھی گراں قدر نقاد ہیں۔اور جو تنقید کا درس دیتے ہیں۔ نئی تنقید کے بیشتر نظریہ ساز امریکی یونیورسٹیوں میں بھی ادب کے استاد تھے۔ ان کی تنقید استنباطِ نتائج میں جن کوششوں سے عبارت ہوتی ہے اور جس قدر وہ دقیق، تکنیکی اور محققانہ ہوتی ہے یا اس کا مقصد تازہ تر علم فراہم کرنا ہوتا ہے نیز یہ کہ احتساب اور انکار کی جرأتوں سے جو سرشار ہوتی ہے اگر اس کی کوئی ایک مثال ہمارے یہاں ہے تو وہ ہے فاروقی کی تنقید۔ فاروقی کے انکار میں ایک ضبط پایا جاتا ہے جو چیزوں کو ان کا ایک مقام دینا چاہتا ہے جب کہ وارث علوی کا انکار ایک دہشت پسند کا چیلنج ہوتا ہے جو اگر کسی چیز کو بحال کرتا ہے تو بحالی سے پہلے اسے پوری طرح تہس نہس کرنا ضروری سمجھتا ہے۔
فاروقی نے جامعات سے باہر رہ کر جامعات کے لیے کام کیا ہے اس کا ایک بڑا مقصد ادب کے ذوق کی صحیح بنیادوں پر ترتیب ہے۔ نیز ادب کے طلبا اور قارئین میں ادب اور ادب کے فرق کو سمجھنے کی صلاحیت پیدا کرنے کا انہوں نے جو بیڑہ اٹھا رکھا ہے، اس میں مجھے جامعات کے استادوں کی ذہنی تربیت کا مقصد بھی پنہاں دکھائی دیتا ہے۔ فاروقی نے ان معروفِ عام اور مقبولِ عام تصوّرات کے جھوٹ اور سچ کو نشان زد کیا ہے اور انہیں مزید پھیلنے سے روکا ہے جو شاعری یا زبان اور اس کے بدیعی نظام کے تعلق سے روایت کے طور پر پچھلی کئی نسلوں سے منتقل ہوتے چلے آ رہے تھے۔ ان کی تنقید ایک بلند سطح پر یہ درس دیتی ہے کہ تنقید ادب کا علم ہے جس کے اپنے تقاضے ہیں، ان تقاضوں کو سمجھے بغیر جو تنقید کی جاتی ہے وہ محض گزشتگان کے دعاوی کو دہراتی ہے یا ایک بے مشقت اور بے خطر قسم کی تھیمیاتی یا فلسفیانہ باز آفرینی پر قانع ہو جاتی ہے۔ وہ فاروقی ہی ہیں جنہوں نے پہلی مرتبہ علمی بنیادوں پر بلکہ عسکری اور میرا جی کے مقابلے پر زیادہ قطعیت اور تفصیل و بسط کے ساتھ شعر کی ظاہری اور داخلی ہیئت ، شعر کا ابلاغ اور ترسیل کی ناکامی، شعر غیر شعر اور نثر اور ادب کے غیر ادبی معیار جیسے عنوانات کو موضوعِ بحث بنایا نیز ان مسائل کی طرف معاصر تنقید کو متوجہ کیا۔ چوں کہ فاروقی نے ان امور پر بحث کے دوران ادب کو صرف ادب کے حوالے سے سمجھنے اور سمجھانے کی کوشش کی تھی اس لیے ان مباحث کی سب سے بڑی طاقت ان کے استدلال کا جوہر ہے۔ فاروقی کی ۷۵ء تک کی تحریروں میں مغرب کو ایک خاص اہمیت حاصل تھی لیکن دوسرے دور میں ان کی توجہ مشرق اور بالخصوص ہمارے کلاسیکی نظامِ بلاغت، عروض، آہنگ اور بیان کے مسائل اور ادب و تہذیب کے رشتوں کی طرف ہو گئی۔ 
شعر شور انگیز(جلد اوّل) کے دیباچے میں انہوں نے واضح کیا ہے کہ مغربی شعریات ہمارے کام میں معاون ضرور ہوسکتی ہے بلکہ یہ بھی کہا جاسکتا ہے کہ مغربی شعریات سے معاونت حاصل کرنا ہمارے لیے ناگزیر ہے۔ لیکن یہ شعریات اکیلی ہمارے مقصد کے لیے کافی نہیں۔ (کیوں کہ) اگر صرف اسی شعریات کو استعمال کیا جائے تو ہم اپنی کلاسیکی ادبی میراث کا پورا حق ادا نہ کرسکیں گے۔ پھر وہ کلاسیکی نظامِ بدیعیات یا شعریات کو یہ کہتے ہوئے ناگزیر بتاتے ہیں کہ فن پارے کی مکمل فہم و تحسین اسی وقت ممکن ہے جب ہم اس شعریات سے واقف ہوں جس کی روٗ سے وہ فن پارہ بامعنی ہوتا ہے اور جس کے ( شعوری یا غیر شعوری) احساس و آگہی کی روشنی میں وہ فن پارہ بنایا گیا ہے۔ اس کے بعد وہ فن پارے کو تہذیب کا مظہر بتاتے ہوئے یہ لکھتے ہیں کہ تہذیب کے کسی بھی مظہر کو ہم اس وقت تک نہیں سمجھ سکتے اور نہ اس سے لطف اندوز ہوسکتے ہیں جب تک کہ ہمیں ان اقدار کا علم نہ ہو جو اس تہذیب میں جاری و ساری تھیں۔ ظاہر ہے کہ کوئی بھی ادبی تخلیق کسی ایک مخصوص مہلتِ زماں میں واقع ہونے کے باوجود شعوری اور لاشعوری طور پر اس عظیم تہذیبی روایت کا بھی حاصل جمع ہوتی ہے جو اپنے تسلسل کے باعث کئی زمانوں کے نظامِ احساس کی تاریخ کہلاتی ہے انسانی نظامِ احساس کی ترتیب و تشکیل میں تہذیبی عوامل کا ان معنوں میں بہت بڑا ہاتھ ہوتا ہے کہ تہذیب کا ایک داخلی اور روحانی عمل بھی ہوتا ہے اور وہ داخلی عمل، ظاہر کی نسبت زیادہ قوت کے ساتھ ایک دوسرے کی معاملت پر اثر انداز ہوتا ہے۔ یہی وجہ ہے کہ عمل کے صیغوں میں تہذیبی مظہر جس طرح کلیوں اور مفاہموں coventions میں بدل جاتے ہیں اس سے بھی زیادہ طاقت ور طریقے سے وہ نظامِ فکر برسرِکار رہتا ہے اور ایک عظیم ذہن کی تخلیق کرتا ہے۔ جس کے خمیر کی تشکیل میں لسانی تہذیبی آثاروسروکار خصوصیت کے ساتھ عمل آور ہوتے ہیں۔ تاریخ و ماقبلِ تاریخ کی زبانوں میں موجود و مجتمع تجربات، لسانی و قواعدی ساختیں اور جذباتی سانچے زمانہ بہ زمانہ منجھتے اور نکھرتے ہوئے بالآخر کسی بڑی زبان کے نظامِ احساس میں حل ہو جاتے ہیں۔ ان میں سے کئی زبانیں تاریخ ہی کے کسی عہد میں مر چکی ہوتی ہیں اور ان کی جگہ دوسری کوئی زبان یا زبانیں لے لیتی ہیں۔ 
فاروقی کا یہ خیال یقیناً کسی حد تک درست ہے کہ ہر تہذیب اپنے طور پر طے کرتی ہے کہ ہم کس چیز کو ادب کہیں گے۔ سوال یہ اٹھتا ہے اور یہ سوال بھی اتنا ہی اہم ہے اور اپنا ایک محل رکھتا ہے کہ تہذیب کے جس تصور پر فاروقی کا زور ہے وہ کون سی تہذیب ہے تہذیب یا تہذیبوں کے عمل و تعامل میں جہاں ایک غیر منقطع تسلسل ہوتا ہے وہاں ان جغرافیائی کرُوں کی بھی بڑی اہمیت ہے۔ جن کے مبہم حدود میں وہ سرگرم ہوتی اور پروان چڑھتی ہیں۔ اردو شعریات کی تشکیل جس تہذیبی کرُے میں ہوئی ہے وہ خود مختلف چھوٹے چھوٹے خطوں میں بٹی ہوئی تہذیبوں کا ملک ہے اگر بالفرض محال تمام تعصبات و تحفظات کو ایک طرف رکھ کر ہم اسے ایک بڑی تہذیب یعنی ہندوستانی (آریہ تہذیب، دراوڑی تہذیب، آدی واسی تہذیب، پہاڑی تہذیب وغیرہ وغیرہ) تہذیب کا نام بھی دے دیں تو کیا ہماری شعریات کی جڑوں کو اس میں تلاش کیا جاسکتا ہے۔ ظاہر ہے اور ہم بخوبی جانتے ہیں کہ ہماری شعریات جس وسیع ترcult اور ethos پر قائم ہے اس کے وسیلے وسط ایشیا سے لے کر عرب، عجم اور عرب و ایران سے لے کر ہندوستان تک پھیلے ہوئے ہیں۔خود ہندوستانی فکر، لوک بولیوں اور ہندی زبان کی منجھی ہوئی شکل میں اس وسیع تر امتزاجی تہذیب کا گہرا اثر شامل ہے۔ ہماری لسانی تہذیب ایک طرف ہند یوروپی خاندان سے متعلق ہے اور قدیم فارسی جس کے ذیل میں آتی ہے تو دوسری طرف اس عربی سے اس کے اساطیری اور روحانی سلسلے جا ملتے ہیں جو عبرانی اور سریانی کی جانشین ہے اور جس کا تعلق سامی سلسلے سے ہے۔اردو کی طرح فارسی زبان اور ادب کی شعریات بھی ان ہردو اثر سے مغلوب ہے۔ ایک سطح پر ہندوستانی تہذیب کی روح نے ہمارے نظامِ احساس کو ایک خاص شکل دی ہے تو دوسری طرف وہ وسیع تر لسانی تہذیب ہماری شعریات، کو بنانے میں مددگار ثابت ہوئی ہے جس میں عرب و ایران کے اساطیر، معتقدات، اوہام اور دینی فکر کا بھی ایک اہم کردار رہا ہے جب تک یہ شعریات ہمارے مذاق اور علم کا حصہ نہیں بنتی ہم یقیناً اپنے ادب کی باریکیوں ، نزاکتوں اور حساسیت کو نہ تو اپنی فہم کا حصہ بنا سکتے ہیں اور نہ ہی اس سے لطف اندوز ہوسکتے ہیں۔ باوجود اس کے فاروقی اس راز سے بھی بخوبی آگاہ ہیں کہ ایک سطح پر تمام عالمی زبانوں کی شعریات اور نظامِ قواعد اس قدر مشترک اور گڈمڈ ہیں کہ اسے ٹکڑوں میں بانٹنے کی کوشش نہ صرف یہ کہ ہماری بد توفیقی ہو گی بلکہ اس طرح بڑی معصومیت کے ساتھ ہم نسل، رنگ، عقیدہ اور خطّہ کی بنیاد پر ایک کو دوسرے سے علیٰحدہ کرنے کے جواز بھی مہیا کریں گے۔
اس پچاس سالہ دور میں جو بڑے اور بلند کوش ادبی کام ہوئے ہیں۔ ان میں فاروقی کے دیگر کاموں کے علاوہ شعر شور انگیز بھی ہے جس نے میر تقی میر کے منتخب کلام کی عصری تفہیم و تعبیر کا حق ادا کیا ہے۔ فاروقی نے میر فہمی کے ان بہت سے بھرم کو توڑنے کی کوشش کی ہے اور ان مقبولِ عام مغالطوں کو بالخصوص نشان زد کیا ہے اور ان پر سوالیہ نشان لگا دیے ہیں، جو بغیر کسی دلیل یا نظر ہائے ثانی کے فہم عامہ (common sense) کا حصہ بن چکے ہیں۔ ایسا نہیں ہے کہ گزشتگان کے جواز خالی از حقیقت و بصیرت تھے، ان میں یقیناً سچائی کا ایک عنصر ضرور تھا مگر عنصر کو ایک مطلق کل مان لیا گیا جس کی وجہ سے ہند و پاک کے سارے نصابوں میں میر محض ایک مرنجان مرنج شخص اور رونے بسورنے والے ایسے شاعر کی تصویر بن کر ابھر تے ہیں جو عزلت نشین ہے۔ دروں بینی جس کی طبیعت کا خاصّہ ہے اور جو مردم بیزار ہے۔ نیز جس کی شاعری سادہ و شفّاف ہے اور اسی نسبت سے اس کے تفکر اور اشیا فہمی کا دائرہ بھی محدود ہے۔ فاروقی نے بیک وقت ایسے تمام کلّیوں کو علمی بنیادوں پر رد کیا اور میر کے توسط سے ہمیں اپنی شعریات کے زندہ حصوّں سے متعارف کرایا ہے۔ اپنے صحیح معنی میں یہ ایک بہت بڑا کام ہے جوعلم کے ساتھ شوق ، لگن اور مضبوط ریڑھ کی ہڈی کا مطالبہ کرتا ہے۔
شعر شور انگیزاس ذہن کی دین ہے جس کی پرداخت میں ادب فہمی اور قرأت کے مغربی طریقوں اور تجزیے کی ان دقیق صورتوں نے سرگرم حصہ لیا ہے، جن میں استدلال ، ضبط اور ارتکاز جیسی اقدار کی حیثیت مقدّرسمجھی جاتی ہے۔ البتہ کبھی کبھی ترجمانی اور تعبیر کی رو میں تعبیر کار ضروری اور غیر ضروری ، معتبر اور غیر معتبر یا متعلق و غیر متعلق ایسے حوالوں کا سلسلہ قائم کر دیتا ہے کہ معروض تو پردۂ غیاب میں چلا جاتا ہے اور تعبیر کار کی علمی فضیلت اور شخصیت پورے متن پر حاوی ہو جاتی ہے۔
زبان کے اس عمل سے تو ہم سب واقف ہیں کہ زبان اظہار ہی نہیں اخفا کا بھی کام کرتی ہے اور ادبی زبان میں تو ، مہین ترین وقفوں، جا بجا تخلیقی تاملات اور تعطلات کی بڑی گنجائش ہوتی ہے۔ ایک ایسا صاحب علم قاری ہی ان سکوتیوں silences کو اپنی بہترین تخیلی قوت سے پرکر سکتا ہے جس کا ذوق تربیت یافتہ ہو او رجو اشیا فہمی یا ادراکِ حقیقت کا ایک غیر معمولی مادہ رکھتا ہو۔ فاروقی کے صاحبِ علم ہونے میں کوئی شبہ نہیں لیکن علم کے اطلاق میں ہر جگہ عسکرانہ قطعیت کو تخیل و بصیرت پر ترجیح دینے سے خشکی، بے رنگی اور حَبس کی صور ت بھی پیدا ہو جاتی ہے۔ فاروقی کے طول کلام میں اجتہاد تو ہوتا ہے مگر قیاسات کی بھرمار بھی ہوتی ہے۔ انہیں کسی ایک یا دوچار مفاہیم سے تسلی نہیں ہوتی۔ وہ پہلے شبہات قائم کرتے ہیں پھر سوال ، پھر تقابل کی صورت نکالتے ہیں پھر درجہ بندی کرتے ہیں (جو ان کی تنقید کا ایک مشروط وصف ہے) اور پھر کسی فیصلے پر پہنچ کر دم لیتے ہیں۔ یہی وجہ ہے کہ ان طول طویل بحثوں میں مشرق و مغرب کے زبان و بیان کے عالموں اور نقادوں کے حوالوں کے جھرمٹ میں جگہ جگہ میر یادداشت سے محو ہونے لگتے ہیں۔ پتہ نہیں یہ ہماری یادداشتوں کی کوئی کم زوری ہے کہ فاروقی کی کوئی کوتاہی۔ اتنا ضرور ہے کہ ان کے منتخب کردہ اکثر اشعار جن پر فاروقی نے بے حد محنت کی ہے اور ایسے ایسے نکتہ نکال کر لائے ہیں کہ دماغ عش عش کرنے لگتا ہے جب لوٹ پلٹ کر اصل شعر کو پڑھتے ہیں تو وہ اپنے مجموعی تاثر میں انتہائی روکھا پھیکا معلوم ہوتا ہے۔ تقابل میں بھی وہ اشعار جنہیں وہ میر سے بہتر ثابت کرتے ہیں مجموعاً اپنے تاثر اور کہیں کہیں اپنے مفہوم میں میر سے کہیں بلند ہوتے ہیں۔ ممکن ہے یہ میں یا اس قسم کی رائے رکھنے والے میرے دوسرے احباب کے علم یا ذوق کی کوتاہی ہو۔ لیکن اتنا ضرور ہے کہ فاروقی جہاں اچھے اشعار کی متنوع خوبیاں اجاگر کر کے ہمیں یہ درس دیتے ہیں کہ دیکھو شعر فہمی اور شعر شناسی کا ایک طریقہ یہ بھی ہے وہاں ان کا ایک سبق یہ بھی ہوتا ہے کہ اگر کوئی برُا، کمزور یا بے مصرف و بے اوقات شعر ہے اور اسے بڑا اور برتر ثابت کرنا ہے تو اس کے بھی ایک نہیں ہزار طریقے ہیں اب یہ آپ کی صواب دید پر ہے کہ آپ کون سا طریقہ آزماتے ہیں۔ اپنے علم کو جا و بے جا مگر قدرے اعتماد سے کام میں لینے کا ہنر آپ کو آتا ہے تو پھر ساری چیزیں آسان ہیں۔
اس نوعیت کے کام کا آغاز کیمبرج کے مجلّہ scrutiny نے کیا تھا۔ جس نے شیکسپئیر، جین آسٹن اور مارویل پر بعض گراں قدر مضامین بھی پیش کیے تھے مگر آرویل کو اس نے قطعی توجہ کے لائق نہیں سمجھا۔ اس نے جی گرین، ڈلان تھامس اور ورجینا وولف کی اکثر تحریروں اور کاموں کو تقریباً مسترد کر دیا اور بعد ازاں اسپینڈر اور آڈن کی شاعری کو بھی جارحانہ قسم کی تنقید کا نشانہ بنایا گیا۔ نتیجتاً ایف.آرلیوس اور کیمبرج کے نئے نقادوں کا حلقہ آن کی آن میں امریکی اور برطانوی ادبی معاشرے اور جامعات کی توجہ کا مرکز بن گیا۔ لیوس کا شیلی کو غلط ٹھہرانا، ایلن ٹیٹ اور ایلیٹ کا ملٹن کو مسترد کرنا یا رین سم کی رومانی شاعری کو محض اس وجہ سے مذموم ٹھہرانا اور نا شاعری قرار دینا کہ وہ صرف دلی آرزو مندی اور مایوسی کا خلاصہ ہے ،کم فہمی سے زیادہ کج فہمی کی دلیل ہے۔ اس کے برعکس پوپ کو محض اس بنا پر ما بعد الطبیعاتی شعرا کی صف میں جگہ دے دی گئی کہ اس کے یہاں wit یعنی ذکاوت تھی۔ انہی جا و بے جا طرف داریوں کی بنا پر فریڈرک پوٹل کو یہ کہنا پڑا تھا کہ :
‘‘نئے نقادوں نے اپنے شدید نزاعی تعصب کے باعث ان شاعروں کی قرأت ہی غلط کی یا ناکافی قرأت کی جن کی مقبولیت کی دھجیاں اڑانا ان کا مقصود تھا۔’‘
فاروقی جب بھی ایک کا تقابل کسی دوسرے کے ساتھ کرتے ہیں تو فاروقی کی تنقید کو دلچسپی سے پڑھنے والا طالب علم فوراً یہ سمجھ جاتا ہے کہ اب بجلی کس پر گرنے والی ہے۔ میر کے مطالعے کے دوران انہوں نے جتنے شعرا اور ان کے کلام کا حوالہ دیا ہے انہیں بڑے حسن و خوبی اور بڑے علمی اعتماد کے ساتھ میر کے سامنے چت کر دیا ہے۔ مثلاً فیض، فراق، مجاز یا افسانے کے بارے میں انہوں نے جو رائیں قائم کی ہیں اس نے بہتوں کو شدید صدمہ پہنچایا اور دراصل صدمہ پہنچانا ہی فاروقی کا مقصد بھی تھا۔ ممکن ہے فاروقی نے اپنی طرف متوجہ کرنے کی غرض سے کہیں کہیں سخت گیر رویہ اختیار کیا ہو لیکن کہیں کہیں بلاشبہ ان کا مقصد بعض چیزوں کو رد اور بعض چیزوں کو بحال بھی کرنا تھا۔ وہ جھوٹ جو بالغ ہو چکے تھے اور جن کی جڑیں گہری پیوست ہو گئی تھیں انہیں اکھاڑنا بھی ضروری تھا لہٰذا انہوں نے یقیناً بہت سے مغالطے رفع کیے ہیں جیسا کہ میں اپنے ایک مضمون میں کہہ چکا ہوں کہ ہر بڑی تنقید جہاں بہت سے مغالطے رفع کرتی ہے وہاں کئی نئے مغالطے پیدا بھی کرتی ہے اور حالی، کلیم الدین اور عسکری کی طرح فاروقی بھی اس سے مستثنیٰ نہیں ہیں۔
فاروقی کے لیے تنقید کا بنیادی مسئلہ ہیئت (جس میں لفظ کی قدر بھی شامل ہے) اور معنی و قدر کا تفاعل ہے چوں کہ وہ اپنے بنیادی موقف میں موضوع اور ہیئت یا ہیئت اور مواد کو ہم بو دو ہم وجود سمجھتے ہیں اس لیے یہ خیال ہی گمراہ کن ہے کہ کسی خاص موضوع کے لیے کوئی خاص ہیئت ہی موافق ہوسکتی ہے یا بحیثیت مجموعی شعر کو کمال کے درجے تک پہنچا سکتی ہے، کلینتھ برکس نے نظم کے paraphrasing کو اسی لیے ترجمانی کی بدعت کہا تھا۔ دراصل ترجمانی کا عمل اس فریب کو خوش دلی سے تسلیم کرنے کے بعد شروع ہوتا ہے کہ مواد اور ہیئت دو الگ الگ ہستیاں ہیں ان دونوں کے اشتراک کا نام نظم ہے اور علیٰحدہ کرنے کا نام ترجمانی۔ فاروقی نے ایک سے زیادہ بار اپنے اس موقف کی وضاحت کی ہے کہ شعر میں ہیئت اور موضوع بیک وقت وجود میں آتے ہیں۔ اس صورت میں تشریح کا عمل انہیں زیب نہیں دیتا کیوں کہ جب دونوں اقدار ایک دوسرے میں پیوست اور ایک جان ہیں تو انہیں علیٰحدہ کر کے دکھانے کے معنی ترکیب شعر میں وہ ہم بودیت کے قایل نہیں ہیں۔ 
یہاں پہنچ کر مجھے فارسٹرڈیمن کی ولیم بلیک کی شاعری پر لکھی ہوئی ایک کتاب یاد آ رہی ہے جس میں بلیک جیسے غیر معمولی طور پر مشکل شاعر کا محاکمہ کیا گیا ہے اس حقیقت سے تو آپ ہم سب ہی واقف ہیں کہ بلیک کی سادہ سی سادہ نظم بھی اتنی سادہ نہیں ہوتی جتنی بظاہر دکھائی دیتی ہے۔ بلیک کی نظم ان شارحین کے لیے ضرور کچھ آسانیاں فراہم کرتی ہے جنہیں اس کے عملِ تفکر اور اس کے باطنی عقیدے کی سرّیت کا علم و احساس ہے۔ بلیک مر کہتا ہے کہ ڈیمن کو بلیک کے باطنی عقیدے کی سرّیت کا احساس تو ہے لیکن اپنی تشریحات میں اس کا اطلاق وہ اتنی سخت باقاعدگی کے ساتھ کرتا ہے کہ بلیک تو درمیان ہی میں کہیں گم ہو جاتا ہے اور ایک ایسے نئے بلیک سے ہمارا سابقہ پڑتا ہے جو اصل بلیک سے قطعاً مختلف ہے۔جیسے بلیک ایک بڑا مفکر تھا اور اس کی فکر ایک منظم اور منطقی ربط و ضبط رکھتی تھی۔ ظاہر ہے کہ بلیک کے یہاں ایسی کسی بھی فکر و دانش کی تلاش اپنے آپ کو دھوکا دینے کے مترادف ہی سمجھی جائے گی۔ یہ تو ڈیمن کی اپنی فضیلتِ علمی کی کرشمہ سازی تھی جس نے محض مفروضات کی بنیاد پر بلیک جیسے بے اصولے اور شعر کو انکشاف کے طور پر اخذ کرنے والے شاعر کے کلام میں یکساں روی اور استحکام کی صفت تلاش کر لی۔ اس بحث سے یہی پتہ چلتا ہے کہ کس طرح فضیلتِ علمی کے جا و بے جا اطلاق کی کوشش حقائق کو مسخ کر دیتی ہے۔ اگر واقعی اپنی شاعری میں بلیک اتنا ہی فکر انگیز، ربط و ضبط رکھنے والا اور عملِ تخیل میں مرتب اور تحفظ و احتیاط کا حامل ہوتا تو پھر وہ بلیک نہیں کچھ اور ہوتا۔ بلکہ موجودہ بلیک سے کچھ بلکہ بہت کچھ کم ہی ہوتا۔
فاروقی نے اکثر مقامات پر میر کو اسی طرح دیکھنے کی کوشش کی ہے جس طرح فارسٹر ڈیمن نے بلیک کو دکھایا ہے۔ میر ایک بڑے شاعر ہیں اور ان کی خدائی کو کسی نے اس طرح جھٹلانے کی کوشش نہیں کی تھی جس طرح غالب کی کی گئی تھی۔ پھر بھی فاروقی اکثر جگہوں پر میر کا دفاع کرتے ہوئے اور اسے بحال کرتے ہوئے نظر آتے ہیں۔ اور بالآخر یہ ثابت کر کے اپنے یقین کو بھی بحال کرتے ہیں کہ اگر غالب ایک مشکل شاعر ہیں تو میر بھی ان سے کم مشکل شاعر نہیں ہیں۔ 
امبیر ٹو اِکو، رچرڈوارٹی، کرسٹائن بُرک روز اور سٹینلی فش نے انٹرپریٹشن اور اووَر انٹر پریٹشن کے موضوع پر خاصی تفصیل کے ساتھ بحث کی ہے اور ان مخفی معانی hidden meanings کی تحقیق و جستجو کو شرح نگاری کا خاص مقصد ٹھہرایا ہے جنہیں اپنے اصل سراغ میں نظریاتی اور سیاسی معتقدات سے نسبت دی جاسکتی ہے اور جو بظاہر جمالیاتیے ہوئے متن میں دب چھپ جاتے ہیں۔ بعض متون تشریح طلب اور بعض نسبتاً زیادہ بلکہ بہت زیادہ تشریح طلب ہوتے ہیں۔ تاہم اسٹینلی فش یہ تنبیہ کیے بغیر بھی نہیں رہتا کہ ادبی کارناموں یا متون کی تشریحات کی کئی اعتبار سے اپنی جگہ اہمیت ہے، ان کی اپنی ایک حد بھی ہے لیکن ادبی مطالعات کے ضمن میں اعلیٰ تر مقصد کے طور پر ان کا شمار نہیں کرنا چاہیے۔
فاروقی کی تعبیرات چکاچوندھ کرنے والی ضرور ہیں اور وہ مرعوب بھی کرتی ہیں مگر اس طرح کے کام کے لیے اور بہت سے مناسب نام ہیں۔اردو جیسی زبان ، ہندوستان میں جس کے پڑھنے اور سمجھنے والوں کی تعداد بدستور کم ہوتی جا رہی ہے اور جس کے جاننے والوں میں بیشتر وہ لوگ ہیں جن کا علم دوسری زبانوں کے بارے میں کم سے کم ہے ان کے لیے اور ہمارے طلبہ اور اساتذہ کے لیے شعر شور انگیز کی قدر دہ چند بڑھ جاتی ہے۔ لیکن وہ لوگ جو دوسری بڑی زبانوں کے ادب سے کسی حد تک واقف ہیں وہ بخوبی جانتے ہیں کہ تشریح و تفہیم کے بڑے سے بڑے کاموں کو کبھی تنقید کے اعلیٰ نمونوں سے یاد نہیں کیا گیا اور نہ ہی ان کا شمار ادبی تنقید کی تاریخ میں ہوتا ہے۔ تشریح ایک سطح پر تنقید کے عمل سے بھی سروکار رکھتی ہے لیکن اس کی اپنی ایک حد ہے۔ شرح نگاری کی تاریخ میں تو اسے اس کی حیثیت کے مطابق ایک جگہ مل سکتی ہے لیکن تنقید کی تاریخ میں اس کا مقام متعین کرنا بڑے حوصلے کا کام ہے۔




وہاب اشرفی کا کُرۂ نقد 



تنقید میرے نزدیک ایک خاص تہذیبی مقصد سے عہدہ برآ ہونے کا نام ہے۔ جو کسی بھی ادبی تخلیق کے متداول جاری اور متعین کردہ، خصوصی اور عمومی معنی میں کسی نئے معنی کا اضافہ اور اس کی نئی پہچان ہی نہیں کراتی بلکہ اسے موجودہ عہد کی بصیرت کا ایک حصہ بنانے کی جستجو بھی اس کے بہت سے اعمال میں سے ایک نمایاں عمل ہے۔ تخلیق اپنی بہترین کوشش میں internalization سے عبارت فن ہے تو تنقید کا بہترین عمل وہیں اپنی بہترین سعادتوں کا مظہر ہوتا ہے جس کی ترجیح externalization اور concretization پر ہوتی ہے۔ چیزوں کو بحال کرنا ہی اس کا مقصد نہیں ہوتا، چیزوں کی نئی نسبتیں قایم کرنے اور نئے امتیازات وضع کرنے کے ضمن میں اپنے اختیار اور اپنی توفیق کو بھی ایک نیا نام دینا ،اس کے منصب میں شامل ہے۔ ہر ادبی متن کی اپنی ایک خود کار خود روانا ہوتی ہے جسے تنقید بار بار شکست دینے کے درپے ہوتی ہے۔ اسی شکست میں متن کی فتح کا راز بھی مضمر ہے اور متن کی کوکھ سے ہر بار ایک نئے متن کے وقوع ہونے کی صورتیں بھی تنقید کی اسی نوع کی سرگرمی میں پنہاں ہیں۔
میری تاکید بار بار اسی امر پر ہوتی ہے کہ 
٭ تنقید نگار کا ذہن اور اس کے تصورات صاف ہونے چاہیئیں۔ 
٭ اسے تجزیے کو راس آنے والی زبان پر خاص دسترس ہونی چاہیئے۔ 
٭ وہ نثر کے اس جوہر سے آگاہ ہو جس کا مقصد اطلاق کے لمحوں میں چیزوں کو زیادہ سے زیادہ کھولنا اور ایک مختلف طور پر قایم کرنا ہوتا ہے۔
تنقید نگار کو ان چیزوں کا علم واحساس نہیں ہے تو یہی بہتر ہے کہ وہ خاموشی کے ساتھ تنقید کے کام سے دست بردار ہو کر ایسا کوئی کام کرے جو ادب کے حق میں کم سے کم نقصان دہ اور خود اس کے حق میں زیادہ سے زیادہ نفع بخش ہو۔ 
محولہ طول طویل تمہید باندھنے کا ایک مقصد یہ بھی تھا کہ وہاب اشرفی کے گزشتہ 30-35 برسوں پر پھیلے ہوئے مطالعات کو میں کوئی ایسا نام دے سکوں جس سے وہاب فہمی کا میرا مسئلہ آسانی سے حل ہو جائے اور اسی حوالے سے میں اس ذہن کے عمل کو سمجھ سکوں اور سمجھا بھی سکوں جو اپنی رایوں اور آگاہیوں میں قدرے شفاف ہے۔ فی زمانہ اردو تنقید سے شفافیت کی صفت ناپید ہوتی جا رہی ہے، جو اکثر (نام نہاد) دانش کے غیر معمولی بوجھ تلے دبی کچلی محسوس ہوتی ہے یا ایسے ترجمے کا تاثر فراہم کرتی ہے جو ذہن کے محسوس تجربے کے بجائے لغت کے وسیلے سے غیر معمولی علمیت و فضیلت کے مغالطے کا شکار بنا دیتی ہے۔ اپنے ذہنی تجربے اور responses کومناسب نام دینے کے لیے بھی کم از کم اپنے عہد کی معیاری علمی زبان کا شعور ضروری ہے۔ اس لحاظ سے وہاب اشرفی کی سب سے بڑی خوبی افہام و تفہیم کے تعلق سے شفافیت ہی نہیں، بلکہ ان کی نثر کا وہ جوہر بھی ہے جو ان کے مطالعات کے زاویوں کو زیادہ سے زیادہ نمایاں کر کے دکھاتا ہے۔ 
وہاب اشرفی نے ایک جگہ لکھا ہے: 
‘‘کسی بھی فن کار یا شاعر کی اہمیت واضح کرنے سے پہلے نقاد پر یہ ذمہ داری آتی ہے کہ واضح کرے کہ اس کے پاس پرکھ کے معیار کیا کچھ ہیں؟ تنقیدی کسوٹی کیا ہے؟ استدلال کن بنیادوں پر قائم ہے؟ وغیرہ وغیرہ۔ یہ ایسے امور ہیں جن سے کسی فن پارے کی بُنّت میں اُترنے کا راستہ ہموار ہوتا ہے۔ورنہ رائے محض تو کوئی بھی قایم کرسکتا ہے، اس میں تنقیدی شعور اور تنقیدی بصیرت کی کیا ضرورت؟ گویا سب سے پہلے نقاد کو خود اپنی تنقید کی بوطیقا سے واقف ہونا چاہیے، پھراسے اس کے نکات کی عملی صورت اجاگر کرنے پر قدرت بھی، تب ہی تنقیدی وقار حاصل ہوسکے گا۔ تنقید رائے زنی نہیں ہے نکتہ رسی اور نکتہ شناسی ہے، اور یہ مشکل کام ہے۔ اس لیے کہ اس کے مطالبات بہت کچھ ہیں۔’‘
محوّلہ بالا اقتباس میں چار باتیں اہم اور بنیادی ہیں: 
(الف) کسی فن پارے کی بُنّت میں اُترنے کا راستہ کیوں کر ہموار ہوسکتا 
ہے؟ 
(ب) نقاد کو اپنی تنقید کی بوطیقا سے واقفیت ضروری ہے۔ 
(ج) پھر اس بوطیقا کے نکات کی عملی صورت اجاگر کرنے پر اسے 
قدرت ہونی چاہیے۔ 
(د) تنقید محض رائے زنی نہیں ہے بلکہ نکتہ رسی اور نکتہ شناسی ہے جو 
نسبتاً ایک مشکل تر عمل ہے۔ 
وہاب اشرفی کے نزدیک نقاد کی اپنی ایک بوطیقا ہوتی ہے یا ہونی چاہیے جو اس کے حق میں یا افہام و تفہیم کی راہ میں رہنما اصول کے طور پر کام آتی ہے یا اسے کام آنا چاہیے ورنہ بقول ان کے ‘‘مختلف مکتبہ ہائے فکر کا امتزاج عجز تنقید ہے، وسعت نہیں۔’‘ پھر ان کا یہ خیال بھی خاصا اہمیت رکھتا ہے، بالخصوص وہاب صاحب کے طریق تنقید کے باب میں، کہ نقاد کو اپنی بوطیقا کے اطلاق پر قدرت ہونی چاہیے۔ یعنی وہ قوت جو خود وہاب اشرفی کی تنقیدی زبان کی ایک خاص صفت ہے اور جس کے بعد ہی میرے نزدیک شفافیت کی راہ بھی وا ہوتی ہے۔ 
تنقید کے عمل میں، محض ایک بندھے ٹکے اصول یا اصولوں کے اخذ کردہ مجموعے پر ایک بڑی مدّت تک کار بند رہنا، کوئی آسان کام نہیں ہے۔ دعویٰ تو کیا جاسکتا ہے لیکن عملاً اس پر قایم و برقرار رہنا تخلیق کی خود رائی کے منافی ہے۔ وہاب صاحب کی تنقید میں ان کا ایک خاص، جنچا تلا نقطہ نظر، یکساں روی کے ساتھ عمل آور ضرور محسوس کیا جاسکتا ہے، بالخصوص ایک ایسے نقاد کے یہاں یہ چیز حیرت میں مبتلا کرنے کے لیے کافی ہے جس کی تنقید کی تاریخ گزشتہ کم و بیش چار دہائیوں پر محیط ہے۔ تاہم ادبی متن چوں کہ ہر بار ایک نئے چیلنج کے طور پر متعارف ہوتا ہے، اور وہ مختلف اوقات میں مختلف ذہنوں کا خلق کردہ ہوتا ہے، لہٰذا ہمیشہ تنقید یا نقاد کے اپنے تقاضوں کی دہلیز پر تخلیق کے اپنے تقاضوں کو قربان کرنے کے عمل کو زیادہ مستحسن بھی نہیں قرار دیا جاسکتا۔ وہاب اشرفی کے دعوے سے قطع نظر ان کے مشتملات پر نظر ڈالی جائے اور ان کے طرز تنقید پر غور کیا جائے تو جہاں ان کے قدر شناسی کے رویے میں یکسانیت پائی جاتی ہے وہیں تنوع کی بھی کمی نہیں ہے۔ 
وہاب اشرفی ایسے نقاد ہیں جنھیں جدیدیت کے بیش تر رویوں سے اتفاق تھا باوجود اس کے ترقی پسند ادب کی بہتر اور منتخب مثالوں کو بھی وہ وقعت کی نظر سے دیکھتے ہیں جو ہیئت کے مقابلے میں مواد پر بنائے کار رکھتا ہے۔ شاعری میں استعارے سے ایک نسبتِ خاص کے باوجود لفظ و معنی کی یگانگت جسے زیادہ عزیز ہے حتّیٰ کہ شعورو تعقل کے بر خلاف لاشعور کے ایسے کسی عمل پر اس کا یقین کم سے کم ہے جو ابہام کو منتج ہوتا ہے۔ حالاں کہ جدیدیت میں ابہام کے دوسرے معنی تکثیر معنی ہی کے تھے۔ لیکن معنی کی حیثیت مستقلاً گریز کی نہیں تھی۔ جب کہ جدیدیت اور ترقی پسندی دونوں کے باب میں بہر حال کسی ایک اور حتمی معنی تک رسائی ممکن ہے۔ 
جدیدیت کے اس طول طویل سفر کے بعد وہاب اشرفی جب اکیسویں صدی کے دہانے پر ہوتے ہیں تو ما بعد جدید تصورات میں بھی انھیں بہت کچھ relevant ، امکان افزا اور امید افزا دکھائی دیتا ہے۔ اس ضمن میں تفہیم غالب کے نئے ممکنہ جہات، ساختیات اور پس ساختیات اور گوپی چند نارنگ کی ساختیات شناسی سے یہ بات پوری طرح واضح ہو جاتی ہے کہ نیا سے نیا ادبی تصور وہاب صاحب کی کمزوری ہے۔ وہ اخذ و قبول میں کبھی بخل نہیں برتتے بشرطے کہ وہ ان کے معیار کی سطح سے مطابقت رکھتا ہو ،معنی کی تلاش، کے دیباچہ میں انھوں نے لکھا ہے: 
‘‘میں ادب میں آفاقیت کا قایل ہوں۔ اس لیے میں سمجھتا ہوں کہ دنیا کی ترقی یافتہ زبانوں کے بہترین ادب کا وسیع مطالعہ ہی کسی نقاد کی نگارشات کو وقیع بنا سکتا ہے، ورنہ مقامی روایات کی زنجیروں میں جکڑا ہوا پس ماندہ ادب اسے ہمیشہ عظیم نظر آئے گا اور پھر اس کی رائے اور تجزیے کے نتیجے میں جو ادب پیدا ہو گا، وہ بھی یقیناً گھٹیا اور بے وزن ہو گا۔ ایسی صورت میں مغربی شعر و ادب اور تنقید کی طرف بار بار مڑ کر دیکھنا کتنا ضروری ہے۔’‘
موجودہ وقتوں میں محوّلہ بہت سی باتوں پر سوالیہ نشان لگ چکا ہے۔ مثلاً اب آفاقیت جیسا تصور تقریباً اپنے معنی کھو چکا ہے۔ اسی طرح وہاب اشرفی کے اس خیال کی بھی اب کوئی معنویت باقی نہیں رہی کہ مقامی روایات کی زنجیروں میں جکڑا ہوا ادب پس ماندہ ہوتا ہے۔ orientalism کے دعویداروں نے دیسی اور مقامی تہذیبوں کا جو تصور دیا ہے مجھے اس میں بھی بہت سے خطرات دکھائی دیتے ہیں۔ ایک تو سب سے بڑا خطرہ ا حیا پرستی اور بنیاد پرستی سے وابستہ ہے۔ اسی قسم کے رجحانات بنی نوع انسان کو ارتقاء کی سمت لے جانے کے بجائے ظلمت کے گہرے غاروں میں دھکیل رہے ہیں بلکہ ذات، نسل اور زبان کے گورکھ دھندوں میں پھنسا کر تشدد اور خون خرابے کی فضا کو بھی تیز تر کر رہے ہیں۔ وہاب اشرفی کے اس خیال سے تھوڑی سی تحریف کے ساتھ میں پوری طرح متفق ہوں س کہ مغربی شعر و ادب اور تنقید میں ہمیں اپنی معاملت کو برقرار رکھنے کی ضرورت ہے۔ یہاں محض مغربی کے بجائے دیگر زبانوں کا پیوند لگانے سے بات زیادہ بامعنی ہوسکتی ہے۔ کہنے کا مقصود یہ کہ وہاب صاحب نے اپنے اطراف کو کھلا رکھا ہے۔ انھوں نے ہر نئے رجحان سے کچھ نہ کچھ سیکھا ضرور ہے اور پھر اس کا بخوبی اطلاق بھی کیا ہے۔ 
وہاب اشرفی کی تنقید، اطلاقی تنقید کا ایک بے حد جامع تصور مہیا کرتی ہے۔ تصورات پر انھوں نے مباحث بھی بہت کیے ہیں، گفتگو بھی بے حد کی ہے اور گفتگو کو انھوں نے کئی بار مناظرے میں بھی بدلا ہے۔ لیکن اُن ادبی رجحانات، تحریکات اور تصورات کے بارے میں علیحدہ سے بہت کم اپنی صلاحیتوں کو آزمانے کی کوشش کی ہے۔ جن کا اطلاق وہ شاعری اور فکشن دونوں زمروں میں بہ یک وقت کرتے رہے ہیں بلکہ مجھے ان کی تنقید کی قوت کا بہترین صرف ان کے طریق اطلاق ہی میں دکھائی دیتا ہے۔ 
میں نے اپنے مضمون کے ابتدائی حصہ میں وہاب اشرفی کے ایک اقتباس سے چار اہم اور بنیادی باتوں کی طرف توجہ دلائی تھی، اس کی پہلی شق بابت الف کے تحت کسی فن پارے کی بنت میں اترنے کی بات کہی گئی ہے۔ جیسا کہ عرض کیا جا چکا ہے کہ وہاب صاحب کی ذہنی تربیت میں جدیدیت کے بہت سے تصورات بالخصوص لفظ و ہیئت سے متعلق تصورات نے اہم حصہ لیا ہے۔ جدیدیت نے قرأت بغور (کلوز ریڈنگ) طریقے کو ادبی متن کی گرہ کشائی اور معنی کشائی کے ذیل میں ایک خاص اہمیت دی تھی۔ جسے وہاب اشرفی کے طریق اطلاق کی نمایاں صفت کہنی چاہئیے۔ 
میں George Poulet کی اس رائے سے قطعاً متفق نہیں ہوں کہ مصنف کے فہم و خیال سے ہم آہنگی قایم کیے بغیر تنقید نگار اس intimacy کا دعویدار ہی نہیں ہوسکتا جو اس کے نزدیک تنقید کے لیے ایک لازمی شرط کی حیثیت رکھتی ہے۔بجائے اس کے میرا خیال ہے کہ مصنف کے شعور سے ہم آہنگی محض ایک بھرم ہے۔ وہاب صاحب کی ترجیح بھی متن کی بنت میں اترنے پر ہے، جو ایک نسبتاً زیادہ بہتر تنقیدی طریق کار ہے۔ وہاب صاحب کا خاص معاملہ بھی متن کی وجودیات (اونٹولوجی) سے ہے، اتنا ہی نہیں متن (جیسے غالب، اقبال، جوگندر پال اور غیاث احمد گدی وغیرہ کے متون) ان کے فکرو احساس اور ان کی اس شخصیت پر اثر انداز ہوتا ہے جس کے لاشعور میں لسان اور ادبی روایت کی تاریخ کی جڑیں بہت گہرائی سے پیوست ہیں۔جنھیں لمحۂ موجود میں نیز متون کے متضاد تقاضوں کے جبر کے تحت ذہن سے جھٹکنے کے بعد بھی کچھ نہ کچھ بچ رہتا ہے اور یہی بچا کھچا مواد کسی نہ کسی سطح پر وہاب اشرفی کو اپنے ماضی سے بھی جوڑے رکھتا ہے۔ 
وولف گینگ آئزر نے بڑی اچھی بات کہی ہے کہ ادبی کارنامے کے دو کرُے ہوتے ہیں: ایک فنّی کُرہ (وہ متن جو مصنف کا زائدہ ہے) اور دوسرا جمالیاتی کرُہ (وہ تصور پذیری جس کا تعلق قاری سے ہے)۔اس معنی میں دونوں زمروں کے مابین ایک حرکی رشتہ ہے۔ متن کی وجودیات بھی حرکی ہے، اس معنی میں کہ نقاد یا قاری کا تفاعل بھی اس میں شامل ہے اور جمالیاتی responses کی اضافیت خود ذہنی سرگرمی کا ایک منطقی نتیجہ ہے۔ وہاب اشرفی کی قرأت کو اس دوگانہ تفاعل کی روشنی میں بخوبی سمجھا جاسکتا ہے۔ جس میں متن، قاری اور تصور پذیری کی خصوصیات نے ایک وحدت کی شکل اختیار کر لی ہے۔
وہاب اشرفی اپنے اطلاق میں زیر تحریر موضوع کے اکثر کسی ایک پہلو کو بنیاد بناتے ہیں تاکہ کسی ایک پہلو سے وابستہ دیگر متعلقات کے ساتھ مناسب انصاف کیا جاسکے۔ نیز تعبیرات کے انبوہ کثیر میں خواب کی وحدت اور مرکزیت تہس نہس نہ ہو جائے۔ یہ چیز ان کے اکثر مضامین کے عنوانات سے بھی واضح ہے۔ جہاں عنوان، مظہر کا کام نہیں کر رہا ہے وہاں بھی عملاً ان کا مطمح نظر محض کوئی ایک ایسا اہم اور بنیادی پہلو ہی ہوتا ہے جس میں صاحب موضوع کی شناخت کے زیادہ سے زیادہ زاویوں کے نمایاں ہونے کا امکان مخفی ہوتا ہے۔ 
،شعر اقبال کا علامتی پہلو، میں ان کی توجیہات اور ان کے دلائل کم توجہ طلب نہیں۔ علامت پر ایک تفصیلی بحث کے بعد وہ اس نتیجے پر پہنچتے ہیں کہ 
٭ اقبال کی کوئی نظم علامتی نہیں ہے۔ 
٭ اقبال کی بیشتر نظموں میں عضویاتی تکمیل، خوبصورت استعاراتی نظام اور غیر معمولی قوت حاسہ کے حامل پیکروں کے باوجود سریت اور ابہام نہیں جو علامتی نظموں کو معنی کے ایک سیلاب کی زد میں لا کھڑا کرتا ہے۔ 
٭ اقبال کی نظموں میں مجازی مفہوم کا بھی تعین ممکن ہے اور ایسا مفہوم سیاق و سباق کا مرہونِ منت ہوتا ہے۔ 
وہاب اشرفی نے مذکورہ بالا مضمون کے ذریعے ان نقادوں کو از سرِ نو غور کرنے پر اُکسایا ہے جو علامت کے کردار سے واقفیت یا عدم واقفیت کی بنا پر اقبال کو علامتی شاعر ثابت کرتے ہیں۔ حالاں کہ علامتی شاعر نہ ہونے کے باوجود اقبال اپنے موجودہ کینوس میں بھی کم وسیع المظاہر نہیں ہیں۔ 
،اردو نثر کی روایت اور غالب کی انشا پردازی، میں پہلے ایک پس منظر کے طور پر اردو نثر کی اس روایت کو اجمال کے ساتھ بیان کیا ہے جس کا ایک سلسلہ دکن سے شروع ہوتا ہے اور جو مذہبی اور متصوّفانہ جذبوں اور علم کی نمائندگی کرتا ہے۔ دوسرا سلسلہ شمالی ہند میں سراج الدین علی خاں آرزو اور سودا سے ہوتا ہوا فورٹ ولیم اور فورٹ ولیم سے ہوتا ہوا عہد غالب کی نثر تک پہنچتا ہے۔ غالب کے اسلوب نثر پر محاکمے کی اساس اس خیال پر قایم کی گئی ہے۔ 
‘‘ان (غالب) کا اندازِ بیان حد درجہ بے ساختہ ہے۔ ان کا تعلق زیادہ تر ذہن کی وقتی لہروں سے ہے جو سطح زمین سے منتقل ہو کر نوکِ قلم پر آ گئی ہے۔ ان کے خطوط میں مقالے کی سی سنجیدگی نہیں، ان میں انشائیہ کی ترنگ ہے۔ اس لیے تکلف کی گھٹی گھٹی فضا کی جگہ ایک گلشن شاداب کا سماں ہے۔’‘
در اصل وہاب اشرفی کا خاص منصب غالب کی نثر کی اُس تخلیقی جوہر کی دریافت تھا جو نثر اور نثر میں امتیاز قایم کرتا ہے کہ ایک مخاطبے کی نثر دوسرے مخاطبے کی نثر سے کیوں کر اور کن بنیادوں پر مختلف قسم کا تاثر فراہم کرتی ہے۔ وہاب اشرفی اس افتراق کو زیادہ سے زیادہ استدلال کے طور پر نمایاں کرنے کے لیے غالب اور ابو الکلام آزاد کے خطوط کی نثر کو رکھ کر دونوں کو ایک دوسرے کا نقیض قرار دیتے ہیں اور اس ضد کی بنیاد بھی نثر کا وہ تخلیقی جوہر ہی ہے جو غالب کی نثر کو fact oriented ہونے کے باوجود fictional بنا دیتا ہے۔ 
پریم چند ،غیاث احمد گدی، جوگندر پال اور جیلانی بانو کے افسانوی فن پر گفتگو کرتے ہوئے وہ بار بار ان کے متون ہی کو حوالے کے طور پر بنیاد بناتے ہیں۔ ،پریم چند کے افسانوں میں حقیقت نگاری، میں درج ذیل خیالات کا اپنا ایک تناظر ہے، پریم چند فہمی میں جس کی اپنی جگہ ایک وقعت اور معنویت ہے۔ 
٭ پریم چند کے افسانوں سے جہاں دیہات کی زندگی کے معصوم پہلو ابھرے ہیں، وہاں اس کے مناقشے بھی سامنے آتے ہیں۔ 
٭ پریم چند نسبی بنیادوں پر برادریوں کی تقسیم کے قایل نہ تھے، خصوصاً وہ برہمنی سماج کے خلاف آواز اٹھانا چاہتے تھے۔ 
٭ پریم چند ہمیشہ یہ سوچتے رہے کہ کسان کی گردن سرکار زمیندار کی مٹھی سے کیسے نکل سکتی ہے؟ غالباً ان کے ذہن میں اس مسئلے کا کوئی حل نہیں تھا، اس لیے کہ اکثر رعایا کسان اپنے زمیندار مالک کے شطرنج کی بساط پر وزیر، رخ، ہاتھی، گھوڑے کے مقابلے میں بے اثر پیدل مہرے تھے۔ 
٭ مادھو اور گھیسو کہنے کو انسان ہیں، لیکن بھرے پُرے سماج سے مکمل طور پر alienated ہو چکے ہیں۔ در اصل ان کی بے حسی ڈی ہیو ما نا ئز یشن کا ایک مرحلہ ہے۔ 
پریم چند کے باب ہی میں نہیں جوگندر پال، غیاث احمد گدی اور جیلانی بانو کے افسانوی متون کی گرہ کشائی کے دوران وہاب اشرفی یہ بھول جاتے ہیں کہ وہ ایک formalist ہیں اور ان کی ترجیحات میں لفظ کے تخلیقی اور سرّی عمل کی حیثیت بنیادی ہے۔ اس کے بر خلاف ایک تہذیبی نقاد کے طور پر وہ ایک دوسرے سے مخالف اور متضاد عقائد، درجات، اعمال اور نمائندگیوں کی بھی پردہ دری کرتے ہیں، ان عوامل سے بھی چشم پوشی نہیں برتتے جن کا تعلق سیاست، سماج، تاریخ، اخلاق، اقتصادیات اور نفس انسانی کی کہیں محسوس اور کہیں غیر محسوس سرگرمیوں سے ہے۔ اسی بنیاد پر شولز نے textual power میں یہ بات کہی ہے کہ متن کے معنی سماجی متن کے ہیں۔ وہ تنقیدی کار کردگی کو تین نکات پر مشتمل بتاتا ہے۔ (1) قرأت (2) تشریح (3) تنقید۔ اس کے نزدیک قرأت، اُس معنی کی دریافت سے عبارت ہے جس کا انحصار ادبی تاریخی سیاق و سباق پر ہے۔ تشریح وہاں واقع ہوتی ہے جہاں قرأت ناکام ہو جاتی ہے۔ جہاں متن کچھ زائد ہو گا اور قاری میں کچھ کمی ہو گی، وہاں بھی جہاں کہنے سے کچھ رہ گیا ہے یا کسی جبر کے تحت دب گیا ہے۔ تنقید ادبی متن کی مہر کو توڑ کر اس سماجی متن کو نکال باہر لاتی ہے جو اقدار کی بنیاد پر استوار ہے اور جس کے تنازعات اور صدمات کے کئی کُرے ہیں۔ 
غیاث احمد گدی، جوگندر پال اور جیلانی بانو کے مطالعات ہی میں نہیں ’’تشدد، مغربی فکشن اور اردو افسانہ‘‘، ’’علامت اور منٹو کا افسانہ پھُندنے‘‘ ،اردو افسانہ کل اور آج، وغیرہ میں بھی وہاب اشرفی ایک تہذیبی نقاد کا رول انجام دیتے ہوئے نظر آتے ہیں۔ ایک ایسا نقاد جو چیزوں کو ان کے ایک خاص تناظر میں دیکھتا اور اُن ذہنی responses کو بھی ایک خاص قیمت بخشنا چاہتا ہے جو خالصۃً انسانی رشتوں کی بنت میں اپنا ایک معنی رکھتے ہیں۔ 




حامدی کاشمیری کی تنقیدی تھیوری 

تنقیدی تھیوری کے نئے تصور کی تشکیل و فروغ میں فرینک فرٹ اسکول کے ہیور خیمر،اڈور نو ، بین جامن اور مارکیوزے نے اہم رول انجام دیا ہے۔ آج جو تنقیدی تھیوریاں بے حد مقبول، متنازعہ اور بحث طلب ہیں ان کی تاریخ بھی زیادہ سے زیا د ہ ۴۰۔۳۰ برس پرانی ہے۔ ان میں سے بیش تر تھیوریوں کی اساس تنقیدِ متن اور تجزیۂ متن پر استوار ہے۔جس میں معنی، فلسفۂ معنی اور لسانی یا تخلیقی لسان کا تصوّر فلسفۂ لسان کی صورت اختیار کر لیتا ہے۔ ساختیات سے لے کر پس ساختیات تک کے بیش تر مباحث کا رُخ تعبیرِ متن اور تعینِ قدر کے روایتی مناصب سے انکار کی طرف ہے۔ حالی کی مقدمہ شعرو شاعری، سردارجعفری کی ترقی پسند ادب ،گوپی چند نارنگ کی ساختیات ، پس ساختیات اور مشرقی شعریات اسی سلسلے کی کڑیاں ہیں۔ وزیر آغا کی امتزاجی تنقید اور حامدی کاشمیری کی اکتشافی تنقید کے تصوّرات کا شمار بھی تنقیدی تھیوری ہی کے ذیل میں کیا جانا چاہیئے۔
حامدی کاشمیری کا شمار میں اُن نقادوں میں کرتا ہوں جو ہمیشہ عام ڈگر سے الگ ہٹ کر سوچتے اور لکھتے ہیں۔ میرا یہ دعویٰ بھی نہیں ہے کہ ان کے تنقیدی تصوّرات قطعاً اُنہی کے قائم کردہ اور وضع کردہ ہیں۔ حالانکہ اس قسم کی مساعی میں بھی ان کا دخل ضرور ہے اور یہی مساعی اُن کی فہم کے نئے زاویوں کی مظہر بھی ہیں۔ تاہم ہمارے سامنے گذشتہ ڈیڑھ صدی کے ایک دوسرے سے متضاد اورموافق تصوّراتِ نقد کی ایک طویل ترتاریخ ہے جس کے اثرات سے محفو ظ رہنا ،ایک مطالعہ جو ذہن کے لیے تقریباًنا ممکن ہے۔
حامدی کاشمیری کی فہم کی تشکیل میں ان تصوّرات کا اثر سب سے حاوی رہا ہے، جن میں لفظ مرکزی اہمیت رکھتا تھا اسی رجحان کی دوسری انتہا کا نام جدیدیت تھا، اسی ڈیڑھ صدی میں ایسے کئی رجحانات بھی سرگرم رہے، جن کا مسئلہ محض ، لفظ ، نہیں تھا بلکہ وہ جہانِ بے کراں بھی ایک خاص مسئلہ تھا جو پیش و پسِلفظ واقع ہوتا ہے اور جو ہر لمحہ انسانی وجود اور ان تمام رشتوں پر اثر انداز ہو تا ہے جن کا سلسلہ انسان سے لے کر فطرت اور فطرت سے لے کر ما بعد الطبیعاتی عوامل تک ہے۔ما بعد الطبیعاتی عوامل بھی بشری تناظر کا ایک اہم حصہّ ہیں اور یہی وہ حصہّ ہے جس پر حامدی کاشمیری کا سب سے زیادہ اصرار ہے۔ انہوں نے میرؔ ، غالب،اوراقبالؔ کا مطالعہ بھی اسی نہج سے کیا ہے بلکہ میر، ؔغالبؔ اور اقبالؔ کے مطالعات میں وہ زیادہ تازہ کار انہی معنوں میں دکھائی دیتے ہیں کہ ہمارے ان کلاسیکس پر تنقید کا جو انبار ہے اس میں تکرار کا پہلو زیادہ حاوی ہے۔ حامدی کاشمیری کے مطالعے میں ا ن کا علم اور ان کا تازہ کار تاثر ایک اہم پس منظر کا کام کرتا ہے۔ ہمارے بعض معاصرین کی طرح لفاّظی ان کا کبھی وطیرہ نہیں رہا۔ جدید ادب کے مطالعات میں بھی ان کا یہ تاثر بطور ایک تجربہ کے کچھ زیادہ ہی گہرا دکھائی دیتا ہے۔ جیسا کہ میں نے عرض کیا کہ ان کی سوچ بالعموم عام ڈگر سے ہٹ کر چیزوں کے نئے نام اور کسی حد تک نئے نتائج وضع کرنے کے درپےَ رہتی ہے۔ لیکن اس نوع کی تنقید کے ساتھ ہمیشہ یہ اندیشہ بھی لگا رہتا ہے کہ وہ محض و صرف داخلی ،بے حد مخصوص اور انتہائی دقیق ہو کر نہ رہ جائے ، جس کے باعث اس کی readabilityبھی متاثر ہو سکتی ہے۔ اس معنی میں حامدی کاشمیری کے مطالعات جہاں دقت طلب ہیں وہیں ہم میں سے بہتوں کے لیے صبر طلب بھی ہیں۔
حامدی کاشمیری کا مقصود تخلیق نہیں بلکہ تخلیق کے اس جوہر کا حصول ہے جو بے حد مخفی اور بے حد اسرار آگیں ہو تا ہے ، اُن کی نظر میں ہر اہم اور بڑی تنقید کے مقاصد میں سب سے اوّل مقصد تخلیق کے اسی دُرِمکنون کی یافت میں پنہاں ہے جس کا دوسرا نام اسرا ریا جادو ہے۔ حامدی کی بو طیقا میں اسی اسرار کو قاری تک منتقل کرنا یا قاری سے اسے متعارف کرانا تنقید کا اصل اور بنیادی کام ہے۔ اس طور پر تنقید کا عمل ، تخلیق کے عمل کی طرح ایک وجدانی کا ر گزاری کے مماثل ہو جاتا ہے۔حامدی کو یہ بھی شکوہ ہے کہ 
‘‘۱۹۶۰ ء کے بعد تنقید کے جدید نظریات مثلاً ہیئٔتی یا لسانی نظریات فروغ پانے لگے اور ادب شناسی کے نئے امکانات روشن ہونے لگے لیکن یہ نظریات بھی ، اپنی جدت اور معنویت کے باوجود ، فن کے مستور تخلیقی تجربے تک قاری کی رسائی کو یقینی بنانے کی ضمانت فراہم نہیں کرتے۔’‘
یہ ایک علاحدہ بحث ہے کہ کیا کوئی نقاد فن کے مستور تخلیقی تجربے تک قاری کی رسائی کو یقینی بنانے کی ضمانت دے سکتا ہے ؟ اور کیا تخلیقی تجربہ یا واقعی تخلیقی تجربے تک خود نقاد کی (مکمل )رسائی حدِ امکان میں قرار دی جا سکتی ہے ؟ ظاہر ہے ہم محض ایک امکان ہی کی بات کر سکتے ہیں اور امکان کے خود اپنے حدود ہیں۔ ضمانت کی شرط لگا کر ہم نقاد پر ایک ایسی ذمہّ داری ڈال دیں گے جو اس کی توفیق میں نہیں ہے۔ حامدی نے یہاں جس مستور تخلیقی تجربے کی بات کہی ہے وہ دراصل وہی اسرار یا جادو ہے، حیرت خیزی جس کی پہلی صفت قرار دی جا سکتی ہے۔ حامدی لکھتے ہیں۔
‘‘شاعری بنیادی طور پر ایک طلسم کارانہ تخلیقی فن ہے ، شاعر لفظ و پیکر کے علامتی برتاؤ سے تجربات کے طلسم کدے تخلیق کرتا ہے۔۔۔ نقاد اپنی نازک حسیت ، بصیرت ، لسانی شعور اور گہرے ادراک سے کام لے کر ان طلسم کدوں کے جادوئی دروازوں کو وا کر کے اسراری جلووں کی شناخت کر تا ہے۔۔۔۔ اس نوع کی تنقید، جسے میں اکتشافی تنقید سے موسوم کرتا ہوں ، کی ضرورت اور اہمیت کا احساس اردو ہی کیا ، یورپی زبانوں میں بھی تقریباً ناپید ہے۔’‘
حامد ی کاشمیری نے اِ س ساری طلسم کشائی کو اکتشافی تنقید کا نام دیا ہے۔ معاصر تنقید پر گفتگو کرتے ہوئے انہوں نے اکتشافی تنقید کا جو جواز مہیا کیا ہے اُس کی نیک نیتی پر مجھے شمّہ برابر بھی شک نہیں ہے کیوں کہ بغیر کسی تامّل و تعطّل کے کم و بیش چارد ہوں سے وہ مسلسل ادب کی قدر سنجی جیسے دُشوار گزار کام میں مصروف ہیں ان سے ہم کسی نئے نظریے کی بجا طور پر توقع کر سکتے ہیں۔
میں یہ جانتا ہو ں کہ تنقید ،ایک سطح پر پہنچ کر کوئی کلیہ اور کوئی دعویٰ بھی قائم کر سکتی ہے بلکہ ہر بڑی تنقید نے کو ئی دعویٰ ضرور پیش کیا ہے خواہ اسے بعد ازاں باطل ہی ٹھہرایا گیا ہو یا وہ بعض مغالطوں کا موجب ہی کیوں نہ بنا ہو۔ اس لیے میں با ر بار اپنی اس بات کو دُہراتا رہا ہوں کہ ہر بڑی تنقید جہاں بہت سے مغالطے رفع کر تی ہے وہیں بہت سے نئے مغالطوں کے اندیشے بھی اُس میں مضمر ہو تے ہیں۔ حامدی کاشمیری کی تنقید کو بڑی تنقید کا نام دیا جائے یا نہ دیا جائے اس کا فیصلہ تو وقت کر ے گا ، لیکن انہوں نے اکتشافی تنقید کے حوالے سے جو نظریہ قائم کیا ہے وہ ان کا ایک تھیسس ( دعویٰ) بھی ہے اور تھیوری بھی۔ ان کے دعوے سے یہی ظاہر ہو تا ہے کہ 
1۔ یہ ایک نیا نقطۂ نظر ہے ، جس کے وہی بنیاد گذار ہیں۔
2۔ شعری تجربے کی کلیت کا ادراک کرنے کا یہی واحد طریقہ ہے جس کا دوسرا نام ‘‘ اکتشافی تجزیہ کاری ‘‘ ہے۔
3۔ اکتشافی طریقے کی عمل آوری کے لیے متن کی لسانی ساخت کی مرکزی حیثیت کو تسلیم کرنا لازمی ہے۔
4۔ ‘‘ متن کے ہر لفظ کے تجزیے سے اُن مخفی یا ظاہری رشتوں کو دریافت کرنا ، بھی لا زمی ہے ، جو لفظوں کی ترکیبی صورت سے متعلق ہوتے ہیں، اور ایک اجنبی اور ایک متحرک صورتِ حال کو خلق کر تے ہیں یہ صورتِ حال متن کی فرضی دنیا میں بھی اُبھرتی ہے۔’‘
5۔ ہیئتی عناصر کی تجزیہ کاری فن کے اصلی ، داخلی وجود ، یعنی اُس کے تصوّراتی وجود کو حصوں میں بانٹنے کے بجائے اس کی تشکیلیت کو مرکز و محور بناتی ہے، یہ تجزیہ کاری کا اکتشافی طریقہ ہے ، جو ہیئتی نقّادوں کی تجزیہ کا ری سے مختلف ہے۔
6۔ تنقید کا کام شعری لسانیات کے وسیلے سے تخلیقی دنیا کی سایہ گوں فضاؤں میں صاعقہ پوش وقوعات کی شناخت کرنا ہے اور قاری کو ان کی ندرت ، معنویت اور جمالیاتی تاثر کا احساس دلانا ہے۔
حامدی کاشمیری کا یہ بھی خیال ہے کہ تخلیق کسی معنی یا خیال کی تر سیلیت سے کوئی سروکار نہیں رکھتی، یہ ایک امکان خیز تخیلی فضا، جو لسانی عمل کا نتیجہ ہے ، کی تشکیل کرتی ہے ‘‘اسی باعث اکتشافی عمل کے تحت متن کے الفاظ کا تجزیہ اس طرح نہیں کیا جاتا کہ ان سے معنی و مطلب کی کشید کی جائے۔ ایسا تجزیاتی عمل پوسٹ مارٹم کا عمل ہے ، جسے تخلیقی تجزیہ کاری رّد کر تی ہے۔ تخلیقی تجزیہ کا ری۔۔۔ ایک فرضی صورتِحال کو دریافت کرتی ہے۔۔۔ یہ الفاظ کے داخلی عمل سے اُس رموزی تجربے میں شرکت کا عمل ہے جو آہستہ آہستہ منکشف ہو تا ہے۔’‘
حامد ی صاحب کے ساتھ ایک بڑی دقّت یہ ہے کہ ان کا ذہن ایک قدم آگے چلتا ہے تو الفاظ دس قدم آگے نکل جاتے ہیں۔ ایک ہی جملے میں کئی جملوں کا نچوڑ پیش کرنے کی دھن میں بعض قاری ان کی تحریروں میں حبس ہی حبس محسوس کرتے ہیں۔ ایک طرف اصطلاحات کے بے ہنگم دباؤ کے باعث اُن کی عبارتوں میں انقباض کی کیفیت پیدا ہو جاتی ہے۔ دوسرے اسمائے صفات کی لین ڈوری حامد ی کے ما فی الضمیر کی ادائگی کو چمکانے کے بجائے اور بوجھل بنا دیتی ہے۔ د ر اصل حامدی کو کم سے کم میں زیادہ سے زیادہ مواد ٹھونسنے کی اپنی عادات پر قدغن لگانے کی ضرورت ہے۔ اسی کا نتیجہ ہے کہ محولہ بالا وضاحتیں بُری طرح تکرار سے دو چار ہو ئی ہیں۔یہی نہیں بلکہ صراحت، تعبیرات کے انبوہِ کثیر میں گم ہو گئی ہے۔ یہ پتہ لگانا مشکل ہے کہ خود حامدی صاحب کے ذہن میں ان کا بُنیادی موقف اور بُنیادی تصوّر کیا ہے جسے وہ مختلف لفظوں کے توسط سے متعارف کرانا چاہتے ہیں۔ کہیں بڑ بولے پن کا گمان ہو تا ہے ،کہیں اگر کوئی دعویٰ قائم بھی ہوتا ہے تو دوسرے ہی لمحے ایک نئی ضد اس کے پہلو بر پہلو سر اٹھانے لگتی ہے۔مثلاً یہ کہ اکتشافی تنقید کے وہی بُنیاد گذار ہیں اور اس نوع کی تنقید ، اردو ہی کیا یورپی زبانوں میں بھی نا پید ہے۔ اگر اکتشافی تنقید سے حامد ی کی مراد Apocalptic Criticism ہے تو ہمیں یقیناً یہ ماننے میں کو ئی تامل نہیں ہونا چاہیئے کہ اس نوع کی تنقید کا سرُاغ مشرق تو کیا مغرب میں بھی نہیں ملتا البتہّ اس اکتشافی ادب سے تو ہم تھوڑا بہت واقف ہیں جس کی جڑیں عہد نامہ جدید تک پھیلی ہو ئی ہیں۔ اس نوع کی ادب کی ایک نمایاں خصوصیت اس کا پیغمبر انہ وصف ہو تا ہے۔ بنی نوع انسان کے لیے جو ایک ہدایت نامے کا حکم بھی رکھتا ہے اور جو تحریر نہیں کیا جاتا بلکہ نازل ہو تا ہے۔ اسی لیے نیک و بد اور تعمیر و تخریب کی پیشین گوئی بھی ان بشارتی کلمات کا ایک اہم حصہ ہو تی ہے۔
سوال یہ اُٹھتا ہے کہ کیا ایسی تنقید کا تصوّر ممکن ہے جسے مطالعے کے بجائے نزول و صدور کا نام دیا جا سکے۔ اگر حامدی کے لفظو ں میں شعری تجربے کی کلیت کا ادراک کرنا یا کرانا ہی تنقید کا خاص مقصد ہو تا ہے یا ہونا چاہیئے تو کیا شعری تجربے کی کلیت یا totality of poetic experienceکے درک کا ذریعہ صرف و صرف اکتشاف ہے۔ یعنی کسی ادبی تخلیق کی کلیت یا ادبی تجربے کی کلیت کا ادراک حاصل نہیں ہو تا بلکہ اس کا کشف ہو تا ہے اور ہم بخوبی جانتے ہیں کہ عملِ کشف ایک محدود تر مہلتِ زماں کو محیط ہو تا ہے ، کشف ، چوں کہ ارادے سے بالا اور شعور سے پرے محض ہو نے کا عمل ہے۔ لہٰذا حامدی کا یہ دعویٰ کہ شعری تجربے کی کلیت کے ادراک کا دوسرا نام اکتشافی تجزیہ کاری ہے تناقض کا حکم رکھتا ہے۔ اگر ان کا عملِ نقد اکتشافی ہے تو پھر تجزیہ کاری اس کے مقصد میں کیسے شامل ہو سکتی ہے۔ جیسا کہ میں نے عرض کیا کہ ، کشف ، ہو نے یا دوسرے لفظوں میں القا ہو نے کے عمل کو ایک ایسے خفیف اور مہین تاثر سے تعبیر کیا جا سکتا ہے جو محیط ہو تا ہے ایک محدود تر مہلتِ زماں کو۔ جب کہ تنقید کا عمل بڑی حد تک اور اپنی بیش تر صورتوں میں شعور کا عمل ہے۔ اور شعور زندگی کے گہرے اور متنوع تجربات اور علم کی بُنیاد پر بلوغت کی منزلوں تک پہنچتا ہے۔ اس معنی میں تنقید ایک وسیع تر آگہی کے پس منظر کی متقاضی ہوتی ہے۔ اگر شبہات کو ردّ کرتی ہے تو بہت سے نئے شبہات بھی قائم کر دیتی ہے۔ کیوں کہ علم کا کام تعصبات رفع کرنا ہی نہیں ہو تا ، نئے نئے تعصبات کی گنجائشیں فراہم کرنا بھی ہوتا ہے۔ علم، محض ، ذات ، کائنات، اور ما بعد الطبیعات کے متنوع مسائل و موضوعات کے عرفان کا نام ہی نہیں ہے ایک مقام پر پہنچ کر ہمارے جہل کا عرفان بھی ہے۔تنقید کئی صبر آزما مراحل کے بعد علم اور جہل دونوں کا عرفان بخشتی ہے۔ 
حامدی نے اپنے مطالعے میں بار بار متن کی لسانی ساخت پر خاص اہمیت کے ساتھ اصرار کیا ہے۔ ابھی کل ہی کی بات ہے کہ نیوکریٹیسزم کے علم برداروں نے مطالعہ بغور یا قرأت بغور تصوّر پر ان معنوں میں تاکید کی تھی کہ اس صورت ہی سے کسی شعری متن کا بالتفصیل تجزیہ ممکن ہے۔ان نقادوں نے معنویات semanticsکے تحت لفظوں کے معانی اور معانی کی تبدیل شدہ صورتوں پر گہرا غور و خوض کیا تھا اور الفاظ و اشیا ،ٔ زبان ، خیال اور کردار behaviourکے مابین رشتوں کو بھی مسئلہ بنایا تھا کہ کس طرح الفاظ ، بیوہار پر اثر انداز ہو تے ہیں۔ اُن کے نزدیک ideas کے مقابلے پر نظم کی کنکریٹ خصوصیات زیادہ توجہ طلب تھیں اور نظم کی ملفوظی سطح ،اس کی احتساسی خصوصیات اور امیجری کی گنجانیت کا مطالعہ ایک نہج پر تخلیقی تجربے کی یافت کے مماثل تھا۔حامدی نے اقبالؔ اور غالبؔ کے دیباچہ میں کچھ اسی قسم کی باتیں دُہرائی ہیں وہ لکھتے ہیں کہ 
‘‘ میں تکمیل یافتہ تخلیق کو ایک آزاد ،خود مختار ،اور نامیاتی وجود کے مترادف گردانتا ہوں اور اس کی شعری اہمیت کو دریافت کرنے کے لیے اسی پر انحصار  رکھتا ہوں۔ میری یہ کوشش ہوتی ہے کہ تخلیق کے اجزائے ترکیبی مثلاً پیکر، علامت اور صوتی اثرات سے تشکیل پانے والی ہیٔت میں تجربے کی نمو پذیری کے عمل کی شناخت کروں تاکہ میرے نزدیک تخلیق کی فنی عظمت کا تعین اس کے معنوی وقعت significance کے بغیر ممکن نہیں ہر بڑی تخلیق معنوی وقعت سے متصف ہو تی ہے۔ ‘‘
حامدی اکتشافی تنقید کی شعریات میں یہ لکھتے ہوئے کہ ‘‘ اس طریقِ تجزیہ کی شروعات انہوں نے اپنی تصنیف اقبالؔ اور غالبؔ (۱۹۷۸ء) سے کی ہے۔’‘ (ص۶۹) آگے چل کر معنوی وقعت کے اس تصوّر کو وہ یہ کہہ کر خود ہی ردّ کر دیتے ہیں کہ ‘‘متن’‘ شعری تجربے سے نہ کہ معنی سے سروکار رکھتا ہے۔ ‘‘(ص۷۳) وہ جب یہ کہتے ہیں کہ ‘‘متن ، آوازوں ، پیکروں ، جذبوں اور خاموشیوں سے گہرے طور پر جڑا ہو ا ہوتا ہے۔’‘ (ص۷۳)تو ہمارا ذہن آوازوں کے حوالے سے اسلوبیاتی نقادوں ، پیکروں کے حوالے سے جدیدیت پسندوں اور امیجسٹ علمبرداروں کی تھیوریوں ، جذبوں کے حوالے سے رومانیوں کے poetry is emotions recollected in tranquillityکے تصوّر کی طرف فوراً منعطف ہو جاتا ہے۔ اس عبارت میں اگر کوئی نئی بات ہے تو وہ ہے۔ ،خاموشیوں، کا حوالہ حامدی نے دراصل خاموشیوں والا تصور پیرے ماشیرے جیسے ، نوَ مارکسسٹ ، سے اخذ کیا ہے۔ ماشیرے ، متن میں جہاں تہاں واقعsilencesمیں اُس مواد کو دبا چھپا ہو ا پاتا ہے جو بظاہر unsaid یعنی اَن کہا رہ گیا ہے۔ اس طرح وہ متن کے ساتھ ہی ، تحت المتن ، کا تصوّر بھی فراہم کر تا ہے۔ جو قطعاً نیا ہے۔ حامدی نے اپنے غیر مشروط، کشادہ اور آزاد ذہن کا بھی حوالہ دیا ہے جس کے باعث تنقید کو نظریاتی گراں باری سے نجات حاصل ہو ئی ہے۔ یہ کوئی نئی یا ڈھکی چھپی بات نہیں ہے کہ میلارمے سے لے کر نارتھرو پ فرائی تک ادبی تنقید مختلف اسالیب میں یہی دعویٰ کرتی آئی ہے۔ شعر کے اسرار یا جادو یا mystic elementکے تعلق سے نہ صرف میلارمے اور دیگر علامت پسندوں نے انیسویں صدی کے اواخر میں کئی مباحث چھیڑے تھے بلکہ ان سے بھی پہلے کولرج نے بایو گرافیہ لٹریریا میں suspension of disbeliefکا جو تصوّر پیش کیا تھا اس کے پیچھے بھی رّدِ تعقل یا تخیلی فضا اور اسرار کا تصوّر کارفرما ہے۔ کولرج نے شاعری کے مضمرات میں جادو ہی نہیں اس کے حُسن اور قوّت کو بھی ترجیحی منصب عطا کیا ہے بلکہ انہیں ایک ایسے طریقِ کار کا بھی نام دیا ہے جسے وحدت جویانہ عمل سے تعبیر کیا جا سکتا ہے اور یہی وہ عمل ہے جو متخیّلہ کے ساتھ وابستہ ہے۔متن کی لسانی ساخت کی مرکزی حیثیت کو نہ صرف جدیدیت پسندوں نے بلکہ روسی ہیٔت پسندوں نے بھی تسلیم کیا ہے۔ حامدی لسانی ساخت کے بعد تشکیلیت کو بھی مرکزی حیثیت تفویض کرتے ہیں۔ ظاہر ہے مرکزی اہمیت کسی ایک امر ہی کو دی جاسکتی ہے یہاں بھی خلطِ مبحث اور ضد کا پہلو بر آمد ہو تا ہے۔تکرار ،تضاد ، ذہنی الجھاؤ، ژولیدہ بیانی ، اور گنجانیت، مختلف اور انفراد کی جستجو کا دوسرا نام حامدی کی تنقید ہے۔ باوجود اس کے حامدی میرے نزدیک ایک ایسے دقت پسند نقّاد کا درجہ رکھتے ہیں جنہیں اپنے علم، اپنے ذوق اور اپنے ذاتی تخلیقی تجربے پر پختہ اعتماد ہے ، جو چیزوں کا درک ہی نہیں امتیاز کی ایک بہتر فہم بھی رکھتے ہیں۔ محض ان کے بعض دعاویٰ اور ان کے اسلوبِ نقد کے بعض بھرم کی پردہ دری میرا مقصود تھا ، ورنہ ان کی نظر اور ان کے نظریۂ اطلاق کی اپنی اہمیت اور اپنی معنویت ہے۔




ما بعدِ جدید تصوّرِ نقد: ردِّتشکیل 


اردو تنقید میں ردِّ تشکیل کے علاوہ ردِّ تعمیر ، لا تشکیل ، ساخت شکن جیسے مترادفات بھی مستعمل ہیں۔سا بقہ de میں ایک نفی کا پہلو بھی مضمر ہے،اس لیے اکثر ناقدین اسے ایک منفی فلسفیانہ تنقیدی رویہ سے تعبیر کرتے ہیں اوراس میں کوئی شک نہیں کہ ردِّتشکیل کا ایک انتہا پسند پہلو اس کے غیر مفاہمانہ ،غیر ہمدردانہ اور با لتکرار روایت مخالف رویے میں پنہاں ہے۔ جب کہdeکے ایک معنی مکرر کے بھی ہیں جو اپنے مفہوم میں بحال کے زیادہ نزدیک ہے۔کنسٹرکشن کے بہت سے معنوں میں تعبیر اور تجزیہ کا بھی شمار ہے ، ان تعبیرا ت سے صرفِ نظر کرنے کے باعث ہی بعض علماء نے اسے قطعی انکاریت nihilism ہی کی ایک شق قرار دیا ہے کہ اپنی بیش تر صورت میں اس کا رخ نیستی ،معدومیت اور لا شئیت کی طرف ہے۔
باربرا جانسن نے کنسٹرکشن کو تجزیہ کے معنی ہی میں اخذ کیا ہے ، اشتقاقی سطح پر جس کے معنی بے دخل کرنے undo کے ہیں یعنی تشکیل نو کرنا :
ردّ تشکیل سلسلہ فکر میں متن و معنی یا ادراکِ حقیقت کے تصور میں اکثر تناقص، تضاد یا ابہام کا تاثر نمایا ں ہے اور یہ شاید اس لئے ہے کہ ردّ تشکیل ایک طریقِ تنقید سے زیادہ فلسفۂ تنقید ہے۔ مختلف نقادوں نے اپنے اپنے طور پر ا س کی تعبیر و توجیہہ کی ہے اور ان توجیہات میں ذاتی ترجیحات بھی شامل ہو گئی ہیں (آئیڈیولوجی کی صورت میں ذاتی ترجیحات کی شمولیت خود ردِّ تشکیل کے موقف کے مطابق ہے)پال دی مان ،ہلس ملّر اورجیفرے ھارٹ من (نقادوں کا یالے گروہ ،جس سے یلیزم بنا ہے) کے تصورات و تعبیرات میں افتراق نمایا ں ہے۔ جب کہ یہ حلقہ دریدا کے اصولوں ہی کو اپنا رہنما خیال کرتا ہے۔ اگر ردِّ تشکیل مفکرین کو دیگر پس ساختیاتئین کے سلسلے ہی کی کڑی قرار دیا جائے توا س افتراق کی نوعیت بنیادی ہو جاتی ہے۔ ساختیات سے ردِّ تشکیل کے تصوّرات میں یقیناً ایک تسلسل موجود ہے۔ مگر یہ تسلسل بڑی حد تک داخلی اور منحنی قسم کا ہے جسے تاویل و تعبیر اور طاقتور ذہانت کے ذریعے باقاعدہ ترتیب دینے کی بہ زور کوشش کی گئی ہے۔ تاہم ایک ایسی مکمل تھیوری میں اسے باندھنا مشکل ہو گا۔ جس پر صحیح ،درست ، قطعی ، اور مطلق جیسے الفاظ کا سابقہ چست کیا جا سکے۔ردّ تشکیل کی یہ جرأت ہمارے لئے یقیناً ایک تجربہ ہے کہ و ہ خود اپنے استرداد کا حوصلہ بھی رکھتی ہے۔
ردّ تشکیل کا سب سے بڑا نمائندہ ژاک دریدہ ہے جو معنی پس معنی ،معنی در معنی کے تصور کو الٹ کر معنی ردّ معنی میں بدل دیتا ہے اور چوں کہ معنی ، دریدا کے مفہوم میں، تعلیق ہی تعلیق ہے ، التوا ہی التوا ہے، ا س لئے صداقت کی نہ تو کوئی نہایت ہے اور نہ ہی وہ مطلق ہے۔ وہ کیا ہے ؟اس کی کیا شکل ہے ؟ ردّ تشکیل ان کے جواب فراہم نہیں کرتی بلکہ سوال درسوال در سوال پر مہمیز کرتی ہے۔سوال قائم کرنا ہی نامعلوم سے معلوم کو اخذ کرنے کی پہلی سعی ہے ، پہلا اقدام ہے۔اس معنی میں ردّ تشکیل معنی کو تہ و بالا کرنے کے عمل سے وابستہ رجحان نہیں ہے اور نہ ہی کنسٹرکشن یعنی تعمیر مترادف ہے اسٹرکچر یعنی ساخت کا۔ باربرا جانسن بھی ردّ تشکیل :de construction اور انہدام :destruction کو ایک دوسرے کا ہم معنی یا مترادف لفظ قرار نہیں دیتیں۔ بلکہ یہ عمل معنی کی کثیر المعنویت اور ا س کی گرہیں کھولنے یعنی معنی کشائی اور معنی کاری کے مسلسل عمل سے عبارت ہے۔چونکہ معنی کی کوئی حد نہیں جس طرح صداقت کی کوئی حد نہیں ،اس لئے معنی کے عدم استقلال کے تصور سے ایک غیر یقینی کا تاثر بھی ابھرتا ہے جو بعض حضرات کے لئے کوفت کا سبب ہے اور بعضوں کے لئے مسلسل انبسا ط آفرینی کا سبب کہ معنی کی غیر معین صورت مستقلاً نئی مہم کے تئیں اکساتی ا ور للچاتی ہے۔
دریدا کہتا ہے : 
‘‘ مغربی فلسفہ ،روایتاً موجودگی کی ما بعد الطبیعات metaphysics of presence کے ساتھ مخصوص ہے، ا س دعوے کے ساتھ کہ تحریر کی خطرناک قسم کی مبہم صورتوں سے صرف تقریر ہی محفوظ رکھ سکتی ہے۔زبان سے ادا کردہ لفظ چونکہ بلاواسطہ ہوتا ہے اسلئے یہ فرض کر لیا جاتا ہے کہ بذریعہ تقریر ایک مطلق صداقت ایک مقررہ معنی ایک فیصلہ کن بنیاد (صداقت یا معنی کی اصل ) جوہر یا مرکز تک رسائی حاصل کرنا ممکن ہے ‘‘۔
دریدا کے نزدیک جوہر یا مرکز تک رسائی یا حتمی اوراساسی معنی یا معنی بطورِ وحدت جیسے تصورات اور ان بنیادوں پر جس مغربی فلسفے نے اپنے ما بعد الطبیعاتی تصورات کی عمارت کھڑی کی ہے ،محض ایک بھرم ہے وہ ا س صوت مرکز: phonocentric تصور صداقت کو بھی بے دخل کر دیتا ہے جس کے تحت لفظ حتا کہ لفظِ خدا بھی بطورِ صداقت کے اخذ کیا جا سکتا ہے۔صوت مرکزیت phonocentrism کا تصور اسی بنیاد پر قائم ہے کہ تحریر پر تقریر فوقیت رکھتی ہے ، ا س لئے بھی کہ معرض تحریر میں آتے ہی تقریر کاتقدس آلودہ ہو جاتا ہے۔تقریر کاتصور راوی اور سامع کے تصور کے ساتھ نتھی ہے ،دونوں مل کر معنی کو موجود بناتے ہیں۔اسی بنا پر فرض کر لیا جاتا ہے کہ راوی جو صداقت کا بیان کنندہ ہے ،مکمل طور پر صداقت کے علم سے بھی بہرہ ور ہوتا ہے۔اس قسم کی کسی بھی فلسفیا نہ یا صداقت جو یانہ کوششیں ،دریدا کے نزدیک کوئی قیمت نہیں رکھتیں کیونکہ ان سب کا رخ کسی مطلق اور معین کے مفروضے کی طرف ہوتا ہے اور مطلق و معین جیسے الفاظ دریدا کی لغت سے باہر ہیں۔
دریدا نے موجودگی presence:اور نا موجودگی :absenceکو ایک خاص معنی میں استعمال کیا ہے۔تقریری زبان سے ادا کردہ لفظ فوری طور سے کسی شخص کی موجودگی پر دلالت کرتا ہے۔ وہ شخص کوئی مقرر بھی ہو سکتا ہے ،کوئی مذہبی واعظ بھی ، استاد یا سیاست دان کی صورت میں کوئی خطیب بھی۔ جب کہ تحریر کے لئے کسی کی موجودگی ضروری نہیں ہوتی۔کیونکہ لفظ کے معرض تحریر میں لانے والی شخصیت پردۂ غیاب میں ہوتی ہے یا پردۂ غیاب میں چلی جاتی ہے۔
دریدا مکمل طور پر صوت مرکزیت کے اس اصرار کو تسلیم ہی نہیں کرتا کہ بولا ہوا لفظ یعنی جس کے ساتھ صداقت تک رسائی اور معنی کے استحکام و موجودگی کا تصور جڑا ہے ،صرف اور صرف خالص تکلم ہوتا ہے ، جب کہ راوی کے ذہن میں تحریر کی بعض صورتیں ادائیگی لفظ سے قبل ہی موجود ہوتی ہیں۔ اس طرح تحریر تقریر کی نہیں۔ تقریر، تحریر کی نقل ہوتی ہے۔یہ بحث اٹھا کر دریدا مغرب میں فلسفہ کی اس متشّدد نظام مراتب violent hierarchy کو پلٹ دیتا ہے، جس کی رو سے تحریر تقریر کا مثنیٰ ہے۔دریدا تقدیم کا سہرا تحریر پر رکھ کر تقریر کے روایتی تصور پر سوالیہ نشان لگا دیتا ہے۔
دریدا پہلے مرحلے میں تقریر میں تحریر کو پہلے ہی سے لازماً موجود گردانتا ہے۔دوسرے مرحلے میں وہ پھراس تصور کو بھی قطعی ماننے سے انکار کر دیتا ہے کیونکہ دریدا کو یہ تسلیم ہی نہیں کہ صداقت اپنے معنی میں کوئی مرکز بھی رکھتی ہے۔ا س کے نزدیک تقریر اور تحریر دونوں ہی دلالتی اعمال ہیں جو موجودگی presence سے عاری ہوتے ہیں۔ اس کے بر عکس logocentric کے معنی لفظ مرکزیت (مرکوز بہ لفظ ) یعنی تحریر کے ہیں دریدا نے اسے ان تمام فکر کی صورتوں کو حاوی بتایا ہے جو خواہش برائے صداقت پر مبنی ہوتی ہیں اس کے نزدیک افلاطون سے لے کر تا ہنوز لفظ مرکزیت ہی مغربی فلسفے اور فکر کا مخصوص کردار رہا ہے۔ (تحریر میں بدیعیت کا جبر اور خود مصنف کی عدم موجودگی ، معنی کی واحدیت کو تہس نہس کر دیتی ہے )دریدا نے صوت مرکزیت phonocentrism: یعنی( مرکز بہ صوت )تقریر کو لفظ مرکزیت کے ذیل میں رکھا ہے ، نظریہ صوت مرکزیت کی رو سے تقریر ،تحریر سے مقدم ہے (جیسا کہ خودسوسیئر کا خیال ہے )یا زین ژاک روسو کے لفظوں میں تحریر ضمیمہ :supplement ہے تقریر کا۔
دریدا تقریر اور تحریر دونوں کو زبان کی ایک ہی سائنس کے طور پر اخذ کرتا ہے۔دونوں ہی میں عدم استقلال ہے۔ زبان کی اس سائنس کو اس نے اصطلاحاً قواعدیات:grammatology کہا ہے۔ مگر چونکہ تقریر میں معنی کی تحدید کا پہلو مضمر ہے اور تحریر تکثیر معنی کا متحمل ہو تی ہے لہٰذا گراموٹو لو جی دریدا کے یہاں تحریر کی سائنس کا دوسرا نام ہے۔قواعدیات ،نشانیات semiology:کی بھی مترادف نہیں ہے۔ 
ایف جیفرسن نے ان دونوں کے باہمی کی وضاحت کرتے ہوئے لکھا ہے :
‘‘دریدا کی تھیوری میں گراموٹولوجی نے سمیو لو جی کی جگہ لے لی ہے جو تحریر کی ایک نئی سائنس کے بجائے سوال قائم کرنے والا علم ہے۔ ‘‘
دریدا کی ردِّ تشکیل فکر میں متن اور اس کے معنی دونوں نہ تو ایک ہیں اور نہ دونوں مماثل ہیں۔کیونکہ افتراق :differenceکی رو سے حوالے کی بے استقلالی ہمیشہ قائم رہنے والی چیز ہے۔
تحریر کی فطرت ہی میں افتراق و التوا ہے۔یہ ممکن ہی نہیں ہے کہ کوئی متن اور معنی مجموعی اور ہم وقتی شناخت اور ہم بودیت کا حامل ہو سکتا ہے۔کیونکہ معنی کبھی فیصل اور حتمی نہیں ہوتا۔
قواعدیات کی رو سے تحریر اپنی حقیقت آپ ہے۔وہ کسی دوسری حقیقت کی ترجمانی یا تخلیق مکرر ،یا وضاحت سے پرے ہوتی ہے۔اس طرح دریدا بہ زور کہتا ہے کہ:
ہمارا تعلق فی نفسہ تحریر سے ہونا چاہئے مگر اس شرط کے ساتھ کہ تحریر معنی کی ترسیل کا کوئی شفاف ذریعہ نہیں ہے اور نہ اس کی قدر شناسی اس مفروضے کے ساتھ کرنی چاہئے کہ تحریر معنی بردار بھی ہوتی ہے۔ صرف تحریر ہی وہ مقام ہے جس میں زبان اپنے التوا کے عنصر کو اجاگر کرتی ہے جو تکثیر معنی کا جواز بھی ہے جب کہ تقریر ایک سے زیادہ معنی کی حامل ہو ہی نہیں سکتی۔
دریدا تحریر و تقریر پر بحث کرتے ہوئے لفظsupplement کا بطور اصطلاح استعمال کرتا ہے جو فرانسیسی supleerسے ماخوذ ہے بمعنی کسی کی جگہ لے لینا،قائم مقام بنانا اور اضافہ و ایزاد کرنا۔بطورِ اسم، ضمیمہ اور متبادل معنوں میں مستعمل ہے جو جو تحریر و تقریر کے درمیان مسلسل بدلتے ہوئے رشتے کی طرف اشارہ کرتے ہیں۔تحریر تقریر کی جگہ پر فائز ہو جاتی ہے اور کبھی تقریر تحریر کا ضمیمہ بن جاتی ہے دونوں میں تضاد کا رشتہ ہے۔لیوی اسٹراس کے جوڑے دار ضدین binary oppositions کے تصور میں تضاد کا عنصر ہی ضدوں کے درمیان رشتوں کی ضمانت ہے۔اسی طرح تحریر ا ور تقریر میں بھی تضاد کا رشتہ ہے۔نیز ایک کا وجود دوسرے پر قائم ہے۔ دریدا اس ساختیاتی جوڑے دا ر ضدین کے تصور کو بے حد سیدھاسادا تصور کرتا ہے۔ جس میں سارا زور ضد کے پہلو پر ہے۔ بجائے اس کے دریدا supplement کا لفظ استعمال کرتا ہے اس دلیل کے ساتھ کہ :
‘‘ان ضدین میں ایک کو دوسرے پر مرجح اور مقدم قرار نہیں دیا جا سکتا جسے ضد کہتے ہیں اس کی بنیاد فرق پر ہوتی ہے۔ تقریر یا تحریر،فطرت یا صداقت دراصل معنی کے رمقوں traces کے متبادلات،افترا قا ت اور ضمیمے ہیں’‘۔ 
ضدوں میں چو کہ رشتہ باہمی نوعیت کا ہوتا ہے۔ لہٰذا بہ یک وقت دونوں ضدین ہم وقت و ہم بود ہیں اور ایزاد و اضافے۔۔۔۔۔ کاجز اس میں ہمیشہ مقدر کی صورت میں موجود ہوتا ہے۔ یہ نہیں سمجھنا چاہئے کہ ضمیمہ میں چونکہ ایزاد کا تصور بھی جڑا ہوا ہے اس لئے مراد ا س اخیر جز سے ہے جسے تکملہ کہا جاتا ہے ، بلکہ ضمیمہ فرق یا افتراق کی بنیاد پر واقع ہوتا ہے۔ جیسے مارکسی تھیوری کے مطابق شعورکو بڑی آسانی کے ساتھ مادہ یعنی matterکے مقابلہ پر مرحلہ دوم پر رکھا جا سکتا ہے ، مگر یہ اصل مسئلے کی ایک معصوم ترین تسہیل ہو گی۔ کیونکہ شعور اور مادہ ( یا فطرت اور تہذیب ) کے معنی کا تضاد ، ان کی ترجیح اور سبقت کی بنیاد پر نہیں۔ افتراق کی بنیاد پر قائم ہوا ہے۔
دریدا معنی کی گفتگو میں زبان کے بدیعیانہ کردار اوراس کی زور آوری اور تفاعل کے مسئلے کو بھی زیرِ بحث لاتا ہے۔ اس معنی میں وہ نطشے کا ہم خیال ہے کہ:
زبان کی چکر میں ڈالنے والی صنّاعانہ یا استعارہ سازی کی فطرت کے جبر کی بنا پر ہی فلسفہ صداقت کو پا لینے کا دعویٰ کرتا ہے یعنی صداقت تک پہنچنے کے لئے فلسفہ خود بھی زبان کے بدیعیانہ کردارسے مدد لیتا ہے۔
یعنی زبان کا وہ بدیعیانہ پہلو جو شاعری میں قطعاً آزادی کے ساتھ چیزوں کو ایسے نئے ناموں سے موسوم کرتا ہے جو معمول سے گریز کے باوجود فہم عامہ اسے معمول کے مطابق ہی قبول کر لیتی ہے۔ زبان کا یہی پہلو نطشے کے مطابق ا یک جبر ہے جس نے فلسفے میں اس مغالطے کو ہوا دی ہے کہ صداقت ا س کی دسترس میں ہے۔نطشے کے اسی خیال کی توسیق اور توسیع دریدا اس اصرار کے ساتھ کرتا ہے کہ تمام لسانی ترسیل کی تشکیل انقلابی غیر یقینی پر ہوئی ہے۔
دریدا ایک طرف نطشے سے زبان کے بدیعیاتی کردار اور اس کے جبر سے پیدا ہونے والی گمرہی یعنی تضاد کے تصور کو اپنے عمل استردادکی بنیاد بناتا ہے،دوسری طرف سوسئیر کے ا س خیال میں کہ زبان ایک تفریقی رشتوں پرقایم نظام ہے، اور اپنے اس تصور کی تصدیق پاتا ہے کہ کلی تفہیم محض ایک شعبدہ بازی کا نام ہے۔ سوسئیر کہتا ہے کہ دال signifier:(یعنی تحریر یا تقریر میں ادا کردہ لفظ)اور مدلول signified: (یعنی لفظ سے وابستہ تصور) کے درمیان قطعی مساویت پر مبنی کسی اصول کی کارفرمائی نہیں ہے۔ چونکہ دال اور مدلول یا لفظ او ر شتے کے مابین کوئی اصولاً اور قطعاً باہمی اتفاق نہیں اسلئے نظام لسان کی بنیاد میں تفریق ہی تفریق ہے ،اثبات کہیں نہیں ،اور زبان کا سارا نظام انہیں تفریقی رشتوں سے عبارت ہے۔دوسرے لفظوں میں زبان کسی مثبت نظامِ تقررات designationکا نام نہیں بلکہ ان تفریقی عناصر سے عبارت ہے جن کی بنیاد نفی پر ہے۔کسی بھی مدلول کی شناخت فی نفسہہ اس کے جوہر میں مضمر نہیں ہوتی بلکہ ہم اسے محض اس وجہ سے پہچان لیتے ہیں کہ  وہ دوسروں سے ممتاز ہے۔
دریدا دال و مدلول میں عدم تطبیق کے تصور ہی سے زبان کے نا مکمل عمل دلالت کا تصور اخذ کرتا ہے ، جو ہمیشہ کسی غیر معین مستقبل تک کے لیے مکمل معنی موجود کو اظہار کے معرض میں آنے سے باز رکھتا یا مسلسل تعلیق میں رکھتا ہے۔
فرانسیسی میں لفظ differ: کے معنی افتراق یا فرق کے علاوہ التوا ، تعطل اور تعلیق کے بھی ہیں۔دریدا لفظ difference کی جگہ difference کی شکل میں ایک نیا لفظ ایجاد کرتا ہے۔وہ اس لفظ کا بطورِ اصطلاح ہر دو معنی میں استعمال کرتا ہے اوراس طرح سوسئیر کے نظریۂ زبان کو اپنے منطقی نتیجہ تک پہنچا دیتا ہے۔سوسئیر ہی نے یہ تصور قائم کیا تھا کہ زبان میں دال اور مدلول کے اشتراک سے  جو لسانی نشانات وضع ہوتے ہیں وہ افتراق difference: کی بنیاد پر خودمختار اور من مانے ہوتے ہیں۔ باوجوداس افتراق کے ساختیات :structuralism میں متن اور معنی کی تشریح و تفہیم ممکن ہے بہ شرطیکہ شارح ادبی یا تہذیبی پیغام کے کوڈز اورقرائن کا علم رکھتاہو۔ جب کہ دریدا معنی کو اصلاً غیر محکم قرار دیتا ہے۔
دریدا مدلّل کہتا ہے کہ فرق کرنے یا ممتاز کرنے کے معنی ہی ملتوی کرنے ، یا معطل رکھنے یا باز رکھنے کے ہیں۔ا س طرح معنی مسلسل اور غیر مختتم طور پر فرق کی بنیاد پر لفظ در لفظ در لفظ ملتوی ہوتے چلے جاتے ہیں۔نظامِ نشانات میں ایک لفظ دوسرے لفظ کی اوردوسرا تیسرے لفظ کی اورتیسرا چوتھے لفظ کی پیش روی کرتا ہے۔اور یہ سلسلہ اس صورت میں ایک بے نہایت مستقبل تک قائم ہے۔
معنی کی جونا مکمل صورت ہے، دریدا اسے جھلکیوں traces: کا نام دیتا ہے ، جو معنی نہیں محض معنی کی نمود کا حکم رکھتی ہیں۔ اور با لعموم نمودِ معنی ہی کو معنی موجود کا نام دے دیا جاتا ہے ، جبکہ نمود کی نوعیت بھی محض حادثاتی ہوتی ہے۔معنی تو پردہ غیاب یا کسی غیرمعین مستقبل تک کے لئے معرض التوا :deferment میں ہے۔
دریدا کا دوری :distance کا تصور مستقبل کے اسی زمان بلکہ غیر معین زمانۂ غیرمستقبل کے تصور سے ماخوذ ہے۔زمان کی فطرت ہی میں دوری اور افتراق :difference کی خصوصیات مضمر ہیں۔دریدا کا استدلال ہے کہ جسے معین معنی کا نام دیا جاتا ہے(جیسا کہ اوپر عرض کیا جا چکا ہے )وہ دراصل معین معنی کے محض اس نمود appearance:کے ہیں جسے رمق trace:کہا گیا ہے۔رابرٹ شولز trace کو سوسیئرکے اس لفظی یا لسانی نشان کا قائم مقام کہتا ہے جو اپنے معنی میں من مانا اور تضاد سے بھر ا ہوتا ہے۔سوسیئر نے اسی کو اصطاحاً دال signifier: کہا ہے۔
دریدا متن (مراد کوئی بھی مناظراتی یا فلسفیانہ تحریر یا کوئی نظم وغیرہ )کو بہت سے مدلول signified کے ایک غیر مختتم سلسلے سے تعبیر کرتا ہے اور مدلولات کو حتمی اور معین معنی سے مبرا بتاتا ہے۔ا س معنی میں متن فی نفسہہ خود کو فریب دیتا ہے (قرأت کو فریب دینے کا تصور بھی اسی میں مضمر سمجھنا چاہیے )
چونکہ تحریر کا تفاعل معنویت! دلالت signification: کے محدود دائرے کے اندر ہوتا ہے اس لئے متن کے باہرایسی کوئی چیز نہیں جس تک پہنچنا ضروری ہو۔یعنی ردّ تشکیل تنقید قدر شناسی یا معنی کاری کے عمل کے دوران متن سے باہرکسی بھی حوالے کوبنیاد نہیں بناتی جو کچھ ہے وہ متن کے اندر ہی ہے۔ دریدا قاری کو متن کے اندر معنی کے آزاد اور غیر مختتم کھیل دوسرے لفظوں میں ludocentrismکی دعوت دیتا ہے۔ معنی چونکہ محکم ہے نہ لازم ، ا س لئے قرأتوں اور تفہیمات کی نوعیت جدلیاتی بھی ہے اس کا قطعی یہ مطلب نہیں ہے کہ متن معنی سے عاری کوئی چیز ہے بلکہ متفرق معنی سے وہ لبا لب ہوتا ہے اور ممکن ہے کہ وہ کوئی ایک معنی A MEANING بھی رکھتا ہو مگر ضروری نہیں کہ وہ معنی ہی اس کے لازم معنی ہوں۔
معنی کے ضمن میں دریدا معنی کے بکھرنے اور مسلسل پھیلتے رہنے کا بھی ذکر کرتا ہے۔بالکل اسی طرح جس طرح تخم پاشی کی جاتی ہے۔تخم پاشی اور تخم کاری(جنسی و جسمانی اختلاط سے وضع حمل تک )کے پورے عمل کو اس نے معنی افشانی dissemination: کا نام دیا ہے۔ پورا عمل تھیسس: مقدمہ، اینٹی تھیسس ردّ مقدمہ اورسن تھیسس :ترکیب کی ایک نئے تناطر میں باز کشی flash back کرتا ہے۔ترکیب جہاں آخری تشکیل کا نام نہیں بلکہ پھر ایک نئے دعوے کی تمہید ہے۔معنی کے کھیل میں بھی اسی طرح کی جدلیت کار فر ما ہوتی ہے اور ہر معنی بہ الفاظ میر ایک ایسا وقفہ ہے جہاں ایک پل کے لئے ٹھہرنا ہے اور پھر آگے نکل جانا ہے۔دریدا کی مراد بھی یہی ہے۔
ایک معنی دوسرے معنی کا ردّ ہے اور اس ردّ ہی میں تیسرے معنی کے پھو ٹ نکلنے کا امکان بھی پنہاں ہے جو ایک غیر معین مرحلے پر خود آپ اپنا ردّ ثابت ہوتا ہے۔ اس طرح جدلیت کی رو غیر تعین پذیر مستقل تک جاری رہتی ہے اور جس کا کام ہی معنویاتی وحدت کو تہس نہس کرتے رہنا ہے معنی کے آثار ہمیشہ قائم رہتے ہیں ، ان کا اختتام کہیں نہیں ہے ،اور نہ ہی معنی یا دلالتوں کی کثرت پر بندش لگائی جا سکتی ہے جیسا کہ نئی تنقید کے نظریہ سازوں کا تصور تھا۔۔۔۔۔۔۔۔ وہ کہا کرتے تھے کہ متن کی تفہیم کے ایک سے زیادہ طریقے ممکن ہیں اور یہ چیز ان کے نزدیک متن کی خلقی نامیاتی عظمت کی دلیل تھی۔جب کہ معنی افشانی کا منبع قرأت ہے۔
دریدا کی ترجیح معنی کشائی یا معنی فہمی کے عمل بلکہ مسلسل عمل پر ہے ، جس کے تحت معنی کارجمالیاتی ہی نہیں ایک ایسے انبساط کے اثر سے بھی دو چار ہوتا ہے جوجسمانی یا جنسی اختلاط سے پیدا ہونے والے حظ کی کیفیت سے مماثل ہے۔اصلاً معنی افشانیdissemination: ہی میں مادہ تولید(بیج)کے بکھرنے اور وضع حمل کا مفہوم بھی شامل ہے۔اسی نسبت سے دریدا قاری کے کاوشِ معنی کے عمل کو متنی آزاد کھیل سے تعبیر کرتا ہے ، جو انبساط آفریں بھی ہوتا ہے ،غیر محکم بھی اور حد سے زیادہ متجاوز بھی۔
ادبی تنقید میں ردّ تشکیل متن کی ایک خاص قسم کی قرأت یا  مطالعے پر زور دینے والی تھیوری ہے اسی نسبت سے وہ ادبی تنقید کو بھی حقیقت، اشیاء اور معنی کے ادراک کے ایک نئے طریقے سے متعارف کراتی ہے۔اسے تجزیاتی تفتیش کے ایک طرز کا بھی نام دیا گیا ہے ،جو متن کو ردّ تو کرتا ہے مگر ہر رد کے ساتھ ایک نئے متن کے امکان کی جھلک بھی اسی میں مضمر ہوتی ہے۔اس طرح معنی کے اشتقاقی جڑوں تک پہنچنے کی مہم میں (جو کبھی پوری نہیں ہوتی )ہمارا سابقہ ان مفاہیم و مطالب سے بھی پڑتا ہے جواندر متن ہونے کے باوجود فوق المتن ہوتے ہیں(اور فوق  المتن کا تلازمہ قرأت کے تفاعل سے جا کر ملتا ہے)اصلاً یہ کرشمہ قرأت کے تفاعل پر ہی منتج ہے اور اسے بڑی آسانی سے تخلیقی قرأت کا نام دیا جاسکتا ہے۔ اور ردّ تشکیل کو فلسفہ معنی بھی کہہ سکتے ہیں۔معروف ترین ردّ تشکیل نقادوں کے علاوہ ایسے نقادوں کی ایک بڑی تعداد ہے جو خود کو ردّ تشکیل تھیوری سے نا بستہ کہتے ہیں مگر ردّ تشکیل کا فلسفہ معنی، تصورِ تفہیم یا طریق قرأت کے اثر سے ان کے ادبی تجزیے بھی قطعی بے تعلق نہیں ہیں۔اردو میں اس کی بہترین مثال شمس الرحمن فاروقی کی میر و غالب کے اشعار کی تشریحات ہیں۔ادبی تنقید اور فلسفہ کے علاوہ دیگر فنون میں تعمیرات کا صیغہ سب سے زیادہ اس سے متاثر ہوا ہے۔بلکہ اسی کے توسط سے عالمی تعمیرات کے میدان میں ایک انقلاب سا پیدا ہو گیا ہے۔ادبی تنقید میں ردّ تشکیلی ترجیحات کے مطابق درج ذیل ترتیب عمل میں لائی جا سکتی ہے۔ 
1۔متن کے بمشکل ہی وہ معنی قرار پا سکتے ہیں جو بظاہر دکھائی دیتے ہیں۔معنی کی متلون صورت ہی سطح کی تہہ یعنی متن کی گہری ساخت (اصلاً ساختیاتی تصور جسے چومسکی نے وسعت بخشی )میں اترنے کی بھی محرک ہوتی ہے کہ معنی بلکہ گھنے اور گہرے معنی بالائی سطح کے نیچے اور نیچے کہیں بے تعین مقام میں تہ نشست ہوتے ہیں یا ہو سکتے ہیں۔یعنی جو کچھ ہے وہ متن کے اندر ہی ہے۔مراد یہ کہ متن خود مکتفی لسانی وجود ہے اور چونکہ متن کی اس نوعیت پر خود نیو کر ٹسزم اور روسی ہیئت پسندوں کا اصرار تھا ،لہٰذا ردّ تشکیل تنقید ،ان پیش رو مکاتب فکر سے اپنی اکثر ترجیحات میں مختلف ہے وہاں بعض جمالیتی اور ہیئتی مماثل رجحانات کی بناء پر اسے ہیئتی بھی کہا جا سکتا ہے اور ردّ تشکیل کو ہیئتی کہنے کے معنی ہیں ایک نئے تنازعے کا آغاز۔
2۔ردّ تشکیل اس عمومی عقیدے کو مسترد کرتی ہے کہ متن مصنف کے اس معنی پر مشتمل ہوتا ہے جواس کے ما فی الضمیر میں تھایاجس کا اظہار اسے مطلوب تھا اور ایک مثالی قرأت پر جو ذہانت و بصیرت پر معمور ہوتی ہے۔اس معنی کا انکشاف حدّ ممکنات میں سے ہے۔
اس مثالی قرأت کا نمائندہ نقاد ہوا کرتا ہے اورایسی صورت میں نقاد قاری کی تفہیم معنی و متن کے سلسلے میں معتبر ر ابطہ بلکہ رہنما کا کردا ر انجام دیتا ہے۔ردّ تشکیل نے نہ صرف اس روایتی تصور کی بیج کنی کی ہے بلکہ ا س دلیل پر اصرارکیا کہ متن میں معنی مصنف کے منشا و مراد کے مطابق عمل آور نہیں ہوتے یعنی مصنف کا قصد متن میں معنی کا تعین نہیں کرتا، مصنف خود متن میں بین السطور رابطوں سے بے خبر ہوتے ہیں۔متن اندر معنی یا معنی اندر متن بھی ایک مفروضہ ہے جو معنی کو بے مرکز ہی نہیں کرتا معدوم بھی کر دیتا ہے۔چونکہ متن معنی سے عاری ایک کورا سانچہ ہے ،قاری اپنی تفہیم کے عمل میں بھی مختارِ کل ہے جو اپنی ذہانت سے اس کورے سانچے کو بھرنے کے درپے ہوتا ہے اسی لئے ایک ہی متن کی متعدد تشریحات و تفہیمات بھی ممکن ہیں۔
3۔ہر تفہیم کسی نئے معنی (خواہ وہ trace ہی کی موہوم شکل میں کیوں نہ ہو ) کو مقرر کرنے اور گذشتہ کو ردّ کرنے سے عبارت ہے۔معنی، ردّ تشکیل تھیوری کے مطابق ایسی چیز نہیں ہے جسے حتماً متن کے اندر دریافت کیا جا سکتا ہے جیسا کہ اربابِ تنقیدِ نوnew criticism کا موقف تھا۔قاری معنی کو اپنے طور پر وضع کرتا خلق کرتا یا فرض کرتا ہے۔ ان معنوں میں مصنف یا قاری دونوں ہی تفہیم کاری کے عمل میں مستند قرار نہیں دیے جا سکتے۔ردّ تشکیل تنقیدایسی کسی بھی قسم کی تفہیم کو جارحانہ بتاتی ہے جو اپنے اخذ کردہ وضع کردہ یا خلق کردہ معنی کو دوسروں پر عاید کرتی ہے اور اپنے معنی ہی کو حتمی سمجھتی ہے۔بلکہ یہ کہنا درست ہو گا کہ :
ردّ تشکیل تنقید نے پہلی بار قاری کے آزادانہ تفہیم کے حق کو اصولی طور پر تسلیم کیا ہے اور بہ اصرار تسلیم کرانے کی سعی کی ہے اور ان آزادیوں کو بحال کیا ہے جو قاری کو بلا تحفظ معنی آزمائی کا حوصلہ بخشتی ہیں۔
4۔ردّ تشکیل تنقید معنی ہی نہیں سچائی پر بھی سوالیہ نشان لگاتی ہے کہ مکمل طور پر منشا فہمی محض ایک بھرم ہے کیوں کہ ہر قاری اپنے طور پر معنی خلق کرتا ہے اس صورت میں قاریوں کے نتائج میں جو چیز سب سے نمایاں ہوتی ہے وہ ان کے مابین اختلاف معنی کی نوعیت ہے۔ردّ تشکیل تنقید کی نظر میں اس اختلاف کی وجوہ مختلف لوگوں کی مختلف آ ئیڈیولوجی کے تفاعل میں مضمر ہے۔
5۔ ایک متن قاری کا اپنا ہوتا ہے جسے اس کی اپنی آئیڈیولوجی (یعنی جس سماجی تجربے کے ساتھ وہ جی رہا ہے )وضع کرتی ہے۔ قاری ا س آئیڈیلوجی کے ذریعے تفہیم کاری کے لئے مجبور بھی ہے۔مزید بر آں کسی بھی متن کے معنی قاری کی آئیڈیولوجی کے مابین تعامل پر مبنی ہوتے ہیں۔اسی لئے کہا جاتا ہے تمام معنی کی تعین کی پشت پر آئیڈیولوجی کا جبر کام کرتا ہے۔ دوسرے لفظوں میں معنیِ ماخوذ پر آئیڈیولوجی کا رنگ چڑھا ہوتا ہے۔یہی سبب ہے کہ :
معنی متن میں نہیں قاری اور متن کے مابین تنازعے اور مجادلے میں واقع ہوتے ہیں۔
تمام طرح کی نابستگی پر اسرار کے باوجود آئیڈیلوجی سے وابستگی یا موجودگی کا تصور بھی ایک تضاد کا تاثر پیش کرتا ہے جو عین ردّ تشکیل ادّعا کے منافی بھی ہے۔مگر یہ تضاد زیادہ دیر تک قائم نہیں رہتا کہ ردّ تشکیل میں ہر متن اور ہر قاری کے ساتھ قدر ، صداقت اور معنی کے تمام دعوے آئیڈیولوجی کے محض مظہر ہوتے ہیں۔اور کسی بھی دعوے کو صحیح یا غلط ٹھہرانے کے عمل پر بھی آئیڈیولوجی ہی کا جبر کام کرتا ہے لہٰذا کوئی بھی صورت آئیڈیولوجی کے تفوق سے بری نہیں کہی جا سکتی۔ 


مصنف کی اجازت اور تشکّر کے ساتھ
ان پیج سے تبدیلی، تدوین اور ای بک کی تشکیل: اعجاز عبید
پروف ریڈنگ: جویریہ مسعود، اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com


