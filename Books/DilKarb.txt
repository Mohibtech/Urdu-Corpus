










دِل دِل کرب کمان





ماجد صدیقی


دِل دِل کرب کمان

ماجد صدیقی

فہرست

اظہار کو تھا جس کی رعُونت پہ گماں اور
اِک زمانے سے بہ وجہِ قحطِ زر، ناراض ہیں
اُس نے جو ہشیار تھا ، دیکھا چھین لیا
اپنے گھر میں جبر کے ہیں فیضان کئی
پت جھڑوں میں کیا سے کیا یاد آئیاں
پتّا گرے شجر سے تو لرزہ ہمیں ہو کیوں
تشنہ لب شاخچوں پر نئے سال کے پھول کھِلنے لگے
جتنے کمتر ہیں یہ کہتے ہیں، خدا نے کیا کِیا
جذبوں کو زبان دے ر ہا ہوں
جب سے اہلِ حرص کو کچھ کچھ ثمر ملنے لگے
جس کا ہر منظر مرتّب ہے نئی آفات سے
چھلک پڑے جو، سُجھاؤ  نہ عرض و طول اُس کو
خاص ہے اُس سے جو اِک داؤ چل جائے گا
خون  میں   برپا  رہتی  تھی جو    ہلچل  سی
خلقتِ شہر کو بے زباں دیکھنا
خلق چاہے اُسے حسین کوئی، وقت با صورتِ دگر دے دے
دھچکے ابھی کتنے ہیں ابھی کھائیاں کیا کیا
دھوکا تھا ہر اِک برگ پہ ٹوٹے ہوئے پر کا
دامن دامن بھیگ چلا ہے آنکھیں ساری بے نم ہیں
دل سے تیروں کا اور کمانوں کا
ذِی نفس جو بھی ہے اُس کو جان کا کھٹکا لگا
راگنیوں سے بے بہرہ سُر تالوں جیسے
رُت وہ کیوں ہو بھلا قبول مجھے
رہن جن کے عوض ہو متاعِانا ،ہیں شرف کی مجھے وہ قبائیں ملیں
زد پر جب اُس کی میں حدِ جاں سے گزر گیا
سانپ کہاں  ہے  اِتنا پتہ  جب  چل  جاتا ہے
سرفرازی بھی دے خجالت بھی
سر پہ کیا کیا بوجھ روز افزوں نظر آنے لگے
شاہیں پہ بندھ رہا تھا نشانہ، کمان کا
شبِ سیہ میں جگنو سا جو نگاہ میں ہے
شہر پہ جانے کس افتاد کی گھڑیاں آنے والی ہیں
صحنوں کی گُھُٹن شہر کا مِینار نہ جانے
عرش سے رُخ جانبِ دنیائے دُوں کرناپڑا
فصیلوں پر سحر، صحنوں میں شب ہے
قاتل تھا جو، وہ مقتول ہُوا
کھو ہی جاؤں نہ کہیں میں، کہ ہوں مہ کا ہالا
کھیت بھی اور حاصل ہے جسے سرداری بھی
کب مہاجن نجانے بگڑنے لگیں
کوئی نشانِ سکوں آنکھ کی فضا میں نہیں
کھیتیاں خشک اور آبیانے وہی
کیا خبر کیا کچھ کوئی دیکھے یہاں
گھُٹن کی آنچ میں جب سے جلا ہے
گیا تو  باغ  کا رشتہ فنا سے جوڑ گیا
لگے ہے اپنے یہ دن،چلچلاؤ جیسے ہیں
لٹ جانے کے خدشوں سے دو چار ہوئے
مری ہر آس کے خیمے کی زینب بے رِداکر دی
مزرعۂ دین میں اُگتے ہیں اصنام مرے
ملا ہے تخت کسے کون تخت پر نہ رہا
موتی پئے جمال ہنر ڈھونڈنے پڑے
نہ ابتدا سے نہ انجامِ ناگہاں سے سنی
ناحق پہ بھی لاریب گھڑی آئے گی کچھ اور
وہ کہ اُجڑے ہوئے جُوڑوں میں سجائے جائیں
وہ چنچل جب سے میرا ہو گیا ہے
وقت دکھا دے شاید کوئی بھولی بسری شام
وقت کی دھُن پر لپکتی زندگی، رُک جائے گی
ہونا کیا ہے اِس کے شور مچانے سے
ہمارے گرد ہے کیا جال سا یہ چالوں کا
یہ کیا؟ کچھ کہنے کے بعد ہی سوچا جائے
اُس نے بھی جو زہریلے دشمن پر اب کے جھپٹا ہے
جبر  وہ   کیا   ہے  جس  سے  آنکھ  چرانے لگے ہیں
دیکھنا ہر سمت سیلِ فتنہ و شر دیکھنا
رم خوردہ ہرنوں کو راہ پر لانے نکلے
وہ کہ جو دھونس جمانے آگ سا برسا ہے




اظہار کو تھا جس کی رعُونت پہ گماں اور 
دے دی ہے اُسی حبس نے پیڑوں کو زباں اور
کہتی ہیں تجھے تشنہ شگوفوں کی زبانیں
اے ابر کرم ! کھینچ نہ تو اپنی کماں اور
ہر نقشِ قدم، رِستے لہو کا ہے مرّقع
اِس خاک پہ ہیں، اہلِ مسافت کے نشاں اور
نکلے ہیں لئے ہاتھ میں ہم، خَیر کا کاسہ
اُٹھنے کو ہے پھر شہر میں، غوغائے سگاں اور
صیّاد سے بچنے پہ بھی ، شب خون کا ڈر ہے
اب فاختہ رکھتی ہے یہاں ، خدشۂ جاں اور
دیکھیں گے، گرانی ہے زمانے کی یہی تو
سبزے کے کچلنے کو ابھی ، سنگِ گراں اور
ماجد وُہی کہتے ہیں، تقاضا ہو جو دل کا 
ہم اہلِ سیاست نہیں، دیں گے جو بیاں اور
  
                  ٭٭٭                            


                   
اِک زمانے سے بہ وجہِ قحطِ زر، ناراض ہیں 
مجھ سے میرے گھر تلک کے بام و در ناراض ہیں

سر کشیدہ ہیں ہوائیں اور کبوتر بدگماں
چاہنے والوں سے سارے نامہ بر،ناراض ہیں

باغ میں جب سے سیاست بادِ صرصر کی چلی
ٹہنیوں سے پیڑ، پیڑوں سے ثمر ناراض ہیں

مسخ کر ڈالے حقائق کور چشموں نے سبھی
کر ہی کیا لیں گے اگر اہلِ نظر ناراض ہیں

رونے دھونے سے فقط رہبر سے اب پائیں گے کیا
کھو کے ماجد ہم اگر سمتِ سفر ناراض ہیں
٭٭٭    




اُس نے جو ہشیار تھا ، دیکھا چھین لیا 
ہاتھ میں بچّے کے تھا کھلونا چھین لیا 

سادہ لوح نے جو کچھ سینت کے رکھا تھا 
مکر نے اپنا ہاتھ دکھایا چھین لیا 

باپ سا دست نگر اُس کو بھی بنانے کو 
بنیے نے طفلک سے بستہ چھین لیا 

یہ بھی ہُنر ہے جو حاصل ہے جابر کو 
شاہیں نے چڑیا سے جینا چھین لیا 

عزّت داروں سے ماجِد زور آور نے 
جتنا زعم اُنہیں تھا سارا چھین لیا 

٭٭٭



اپنے گھر میں جبر کے ہیں فیضان کئی
پل بھر میں دھُنک جاتے ہیں ابدان کئی

بٹتا دیکھ کے ریزوں میں مجبوروں کو
تھپکی دینے آ پہنچے ذی شان کئی

شاہ کا در تو بند نہ ہو پل بھر کو بھی
راہ میں پڑتے ہیں لیکن دربان کئی

طوفاں میں بھی گھِر جانے پر، غفلت کے
مرنے والوں پر آئے بہتان کئی

دل پر جبر کرو تو آنکھ سے خون بہے
گم سم رہنے میں بھی ہیں بحران کئی

ہم نے خود دیکھا ہاتھوں زورآور کے
قبرستان بنے ماجد دالان کئی

٭٭٭




پت جھڑوں میں کیا سے کیا یاد آئیاں
تتلیوں پھولوں کی بزم آرائیاں

آئنے چہروں کے گرد آلود ہیں
پانیوں پر جم چلی ہیں کائیاں

مفلسی ٹھہرے جہاں پا زیبِ پا
ان گھروں میں کیا بجیں شہنائیاں

مکر سے عاری ہیں جو اپنے یہاں
عیب بن جاتی ہیں وہ دانائیاں

جو نہ جانیں بے دھڑک منہ کھولنا
ہیں اُنہی کے نام سب رسوائیاں

خلق میں ماجدؔ ہو نا مقبول اور 
اور لا شعروں میں تُو پہنائیاں
٭٭٭



پتّا گرے شجر سے تو لرزہ ہمیں ہو کیوں
گرتوں کے ساتھ گرنے کا کھٹکا ہمیں ہو کیوں
قارون ہیں جو، زر کی توقّع ہو اُن سے کیا
ایسوں پہ اِس قبیل کا دھوکا ہمیں ہو کیوں
بے فیض رہبروں سے مرتّب جو ہو چلی
احوال کی وہ شکل، گوارا ہمیں ہو کیوں
ملتی ہے کج روؤں کو نفاذِ ستم پہ جو
ایسی سزا کا ہو بھی تو خدشہ ہمیں ہو کیوں
رکھیں نمو کی آس بھلا کیوں چٹان سے
ایسوں سے اِس طرح کا تقاضا ہمیں ہو کیوں
ہم ہیں پھوار ابر کی بوچھاڑ ہم نہیں
سختی کریں کسی پہ، یہ یارا، ہمیں ہو کیوں
بِیجا ہے جو اُگے گا نہ وہ، کشتِ خیر میں!
ماجدؔ گماں جو ہو بھی تو ایسا ہمیں ہو کیوں

٭٭٭




تشنہ لب شاخچوں پر نئے سال کے پھول کھِلنے لگے
پھر بنامِ فلک عرضِ احوال کے پھول کھِلنے لگے
اک ذرا سی فضائے چمن کے نکھرنے پہ بھی کیا سے کیا
جسمِ واماندگاں پر خدوخال کے پھول کھِلنے لگے
کھولنے کو، ضیا پاش کرنے کو پھر ظلمتوں کی گرہ
مٹھیوں میں دمکتے زر و مال کے پھول کھلنے لگے
پنگھٹوں کو رواں، آہوؤں کے گماں در گماں دشت میں
لڑکھڑاتی ہوئی بے اماں چال کے پھول کھِلنے لگے
دھند چھٹنے پہ مژدہ ہو، ترکش بہ آغوش صیّاد کو
ازسرِ نو فضا میں پر و بال کے پھول کھِلنے لگے
ہے اِدھر آرزوئے بقا اور اُدھر بہرِ زندہ دلاں
فصل در فصل تازہ بچھے جال کے پھول کھِلنے لگے
ہم نے سوچا تھا کچھ اور ماجد، مگر تارِ انفاس پر
اب کے تو اور بے ربط سُر تال کے پھول کھِلنے لگے

٭٭٭



جتنے کمتر ہیں یہ کہتے ہیں، خدا نے کیا کِیا
نفرتوں کی مشق ہی کو کیوں ہمیں پیدا کِیا

روک ڈالے مرغزاروں، پنگھٹوں کے راستے
گرگ نے کیا کیا غزالوں کا نہیں پیچھا کِیا

بچ نکلنے پر بھی اُس کے ظلم سے ہم رو دئیے
عمر بھر جو دھونس اپنی ہی تھا منوایا کِیا

کوڑھ سی مجبوریاں تھیں لے کے ہم نکلے جنہیں 
نارسائی نے ہمیں کیا کیا نہیں رسوا کِیا

موسموں کے وار اِس پر بھی گراں جب سے ہوئے
پیڑ بھی ماجد ہمِیں سا جسم سہلایا گیا
٭٭٭






جذبوں کو زبان دے ر ہا ہوں 
میں وقت کو دان دے رہا ہوں
موسم نے شجر پہ لکھ دیا کیا
ہر حرف پہ جان دے رہا ہوں
یوں ہے نمِ خاک بن کے جیسے
فصلوں کو اُٹھان دے رہا ہوں
جو جو بھی خمیدہ سر ہیں اُن کے
ہاتھوں میں کمان دے رہا ہوں
کیسی حدِ جبر ہے یہ جس پر
بے وقت اذان دے رہا ہوں
اوقات مری یہی ہے ماجد 
ہاری ہوں لگان دے رہا ہوں

٭٭٭



جب سے اہلِ حرص کو کچھ کچھ ثمر ملنے لگے
باغ میں کھوؤں سے کھوئے جا بجا چھِلنے لگے
مسندِ انصاف جب سے گُرگ کو حاصل ہوئی
آسماں اور یہ زمیں اِک ساتھ ہیں ہلنے لگے
کیا خبر برسائے جائیں گے وہ کس نااہل پر
پھول پودوں پر بڑی خسّت سے اب کھِلنے لگے
بے بصر کرنے لگی ماجدؔ گماں کی تیرگی
خوف کی سوزن چلی ایسی کہ لب سلنے لگے

٭٭٭

چھلک پڑے جو، سُجھاؤ  نہ عرض و طول اُس کو
جو بے اصول ہو، کب چاہئیں اصول اُس کو
کھِلا نہیں ہے ابھی پھول اور یہ عالم ہے 
بھنبھوڑ نے پہ تُلی ہے، چمن کی دھول اُس کو
ذرا سی ایک رضا دے کے، ابنِ آدم کو 
پڑے ہیں بھیجنے، کیا کیا نہ کچھ رسول اُس کو 
ہُوا ہے جو کوئی اک بار، ہم رکابِ فلک 
زمیں کا عجز ہو ماجد، کہاں قبول اُس کو 

٭٭٭



جس کا ہر منظر مرتّب ہے نئی آفات سے
سامنا اِک عمر سے ہے اُس اندھیری رات سے

مطمئن کیا ہو بھلا بچّوں کی نادانی سے وہ
ماں جسے فرصت نہیں اک آن بھی خدشات سے

کر لئے بے ذائقہ وہ دن بھی جو آئے نہیں
درس کیا لیتے بھلا ہم اور جھڑتے پات سے

ابنِ آدم اب کے پھر فرعون ٹھہرا ہے جسے
مل گیا زعمِ خدائی آہنی آلات سے

جس کے ہم داعی ہیں ماجد ضَو نہیں، ظلمت ہے وہ
پھوٹتی ہے جو ہمارے جسم کے   ذرّات   سے

٭٭٭



خاص ہے اُس سے جو اِک داؤ چل جائے گا
چڑیا کے بچّوں کو سانپ، نِگل جائے گا
ایک شڑاپ سے پانی صید دبوچ کے اپنا
بے دم کر کے اُس کو، دُور اُگل جائے گا
اُس کے تلے کی مٹی تک، بے فیض رہے گی
اِس دُنیا سے جو بھی درخت اَپَھل جائے گا
خوف دلائے گا اندھیارا مارِ سیہ کا
مینڈک سا، پیروں کو چھُو کے اُچھل جائے گا
سُورج اپنے ساتھ سحر تو لائے گا پر
کُٹیا کُٹیا ایک الاؤ جل جائے گا
کب تک عرضِ تمنّا پر کھائے گا طمانچے
لا وارث بچّوں سا دل بھی سبنھل جائے  گا
ماجد کی جو خواہش بھی ہے بچّوں سی ہے 
تتلی کو دیکھے گا اور مچل جائے گا

٭٭٭


خون  میں   برپا  رہتی  تھی جو    ہلچل  سی 
اب کے  لگے  ہے  ٹھہری  وہ  ٹھنڈے  جل  سی
ایسی  کیوں  ہے،  آنکھ  نہیں  بتلا  سکتی
ِنِندیا  ہے  کہ  گرانی   سے ہے  بوجھل  سی
لا فانی  ہے،  یہ  تو  کتابیں  کہتی  ہیں
روح  نجانے  رہتی  ہے  کیوں  بے  کل سی
رات  کا  اکھوا ہے کہ نشانِ  بد امنی 
دور  افق پر ایک  لکیر  ہے  کاجل  سی
منظر  منظر  تلخ  رُوئی  ہے  وہ  ماجد 
اُتری  ہے  جو آنکھوں  آنکھوں  حنظل  سی
٭٭٭

خلقتِ شہر کو بے زباں دیکھنا
چاہتا تھا وہ ایسا سماں دیکھنا
تِیر ہوتا ہے دیکھیں ترازو کہاں
تن چکی پھر فلک کی کماں دیکھنا
دو ہی منظر قفس میں بہم تھے ہمیں
تِیلیاں دیکھنا۔۔۔۔آسماں دیکھنا
بچپنے  سے لگی ہے یہی دھُن ہمیں 
گل بہ گل آس کی تتلیاں دیکھنا 
کیوں وطیرہ ہی ماجد تِرا ہو گیا 
شاخِ گل سے جھڑی پتّیاں دیکھنا
٭٭٭


خلق چاہے اُسے حسین کوئی، وقت با صورتِ دگر دے دے
ہاتھ دستِ یزید میں جو نہ دے حق سرائی میں اپنا سر دے دے

اہلِ حق کو جو فتحِ مکہ دے اے خدا تجھ سے کچھ بعید نہیں
اشک ہیں جس طرح کے آنکھوں میں دامنوں کو وہی گہر دے دے

ہوں بھسم آفتوں کے پرکالے بُوندیوں میں بدل چلیں ژالے
جو بھی واماندگانِ گلشن ہیں رُت انہیں پھر سے بال و پر دے دے

لَوث جس کونہ چھُو کے گزری ہو جس میں خُو خضرِ دستگیر کی ہو
جس کے چہرے پہ لَو ضمیر کی ہو کوئی ایسا بھی رہبر دے دے

ہو مبارک ستم عقابوں کو کرگسوں کو نصیب آز رہے
فاختاؤں کو جو بہم ہے یہاں زندہ رہنے کا وہ ہُنر دے دے

٭٭٭



دھچکے ابھی کتنے ہیں ابھی کھائیاں کیا کیا 
جینا ابھی دے گا مجھے رسوائیاں کیا کیا 
کچھ قطعِ رگِ جان سے، کچھ قُلقُلِ خوں سے 
بجتی ہیں محلّات میں شہنائیاں کیا کیا 
خود نام پہ دھبے ہیں جو، ہاں نام پہ اُن کے 
ہوتی ہیں یہاں انجمن آرائیاں کیا کیا 
قوسوں میں فلک کی، خمِ ابرو میں ہَوا کے 
دیکھی ہیں یہاں خلق نے دارائیاں کیا کیا 
جو چھید ہوئے تھے کبھی دامانِ طلب میں 
دیں دستِ غضب نے اُنہیں، پہنائیاں کیا کیا 
ہٹ کر بھی ہمیں پرورشِ جان سے ماجد 
کرنی ہیں بہم اور توانائیاں کیا کیا 

٭٭٭



دھوکا تھا ہر اِک برگ پہ ٹوٹے ہوئے پر کا 
وا جس کے لیے رہ گیا دامان ، شرر کا 
میں اشک ہوں، میں اوس کا قطرہ ہوں، شرر ہوں
انداز بہم ہے مجھے پانی کے سفر کا 
کروٹ سی بدلتا ہے اندھیرا تو اُسے بھی
دے دیتے ہیں ہم سادہ منش، نام سحر کا 
تہمت سی لئے پھرتے ہیں صدیوں سے سر اپنے 
رُسوا ہے بہت نام یہاں اہلِ ہُنر کا 
قائم نہ رہا خاک سے جب رشتۂ جاں تو
بس دھول پتہ پوچھنے آتے تھی شجر کا 
جو شاہ کے کاندھوں کی وجاہت کا سبب ہے 
دیکھو تو بھلا تاج ہے کس  کاسۂ  سر کا
اشکوں سے تَپاں ہے کبھی آہوں سے خنک ہے
اک عمر سے ماجد یہی موسم ہے، نگر کا 
  ٭٭٭ 



دامن دامن بھیگ چلا ہے آنکھیں ساری بے نم ہیں
اشک بھی جیسے اوس ہُوئے دیتے جو دکھائی کم کم ہیں

اک جیسی ہیں وہ جلتی آنکھوں کی ہوں کہ چراغوں کی
رخساروں منڈیروں پر جتنی بھی لَویں ہیں مدّھم ہیں

صحراؤں میں دست و گریباں اِک دوجے سے بگولے بھی
بحر کنارے موجیں بھی مصروفِ شورشِ باہم ہیں

وہ بھی جو دبنے والے ہیں نسبت اُس سے رکھتے ہیں
اور وہ بھی جو دھونس دکھائیں فرزندانِ آدم ہیں

اب کے تو آثارِ سحر جیسے نہ اِنہیں بھی دکھائی دیں
شہروں کے مینار بھی جیسے ابکے ساکت و بے دم  ہیں

آخر کو کیا نام ملے جانے ایسے رکھوالوں کو
نگری بھر میں ہیں ماجدؔ بیدار اگر تو وہ ہم ہیں

٭٭٭


دل سے تیروں کا اور کمانوں کا
خوف جاتا نہیں مچانوں کا

ایک ہی گھر کے فرد ہیں ہم تم
فرق رکھتے ہیں پر زبانوں کا

رُت بدلنے کی کیا بشارت دے
ایک سا رنگ گلستانوں کا

کون اپنا ہے اِک خدا وہ بھی
رہنے والا ہے آسمانوں کا

بات ماجدؔ کی پُوچھتے کیا ہو
شخص ہے اِک گئے زمانوں کا

٭٭٭





ذِی نفس جو بھی ہے اُس کو جان کا کھٹکا لگا 
بھیڑیوں کی دھاڑ سے ہے دشت بھر دِبکا لگا 
اِس طرح کرنے سے اُٹّھے گی عمارت اور بھی 
سرفرازی چاہیے تو اور بھی پیسا لگا
جان لے اخلاق سے ہٹ کر بھی کچھ  آداب ہیں
مختصر یہ ہے کہ جتنا ہو سکے مسکا لگا 
نرخ اِس یوسف کے اَنٹی سے بھی ارزاں ہو گئے 
آدمی ہی جس طرف دیکھا ہمیں سستا لگا 
لُو چلی تو، وہ کہ منکر تندیِ موسم کے تھے 
چیخنا اُن کا ہم اہلِ دل کو بھی اچّھا لگا 
کر کے اک قتلِ مسلسل سے ہمیں دو چار وہ 
پُوچھتا ہے وار خنجر کا کہو، کیسا لگا 
دیکھ کر دھندلا گیا جس کو بدکتا چاند بھی 
اب کے یوں روئے سحر ماجد ہے کچھ اُترا لگا 

٭٭٭



راگنیوں سے بے بہرہ سُر تالوں جیسے
کام مرے، کانٹوں میں اُلجھے بالوں جیسے

دھڑکن دھڑکن بے تابی ہے اور جیون کے
لمحے بوجھل قدموں، ٹھِٹھرے سالوں جیسے

اندر بعض گھروں میں سیم و زر کی بارش
باہر کے احوال سبھی کنگالوں جیسے

دھُند سے نکلے کیونکر پار، مسافت اُن کی
رہبر جنہیں میّسر ہوں، نقّالوں جیسے

اپنے ہاں کے حبس کی بپتا بس اتنی ہے
آنکھوں آنکھوں اشک ہیں ماجدؔ چھالوں جیسے

٭٭٭


رُت وہ کیوں ہو بھلا قبول مجھے
آگ لگتے ہوں جس کے پھول مجھے

جس سے ٹھہرا تھا میں بہشت بدر
سخت مہنگی پڑی وہ بھُول مجھے

بزم در بزم، کرب کا اظہار
کر نہ دے اور بھی ملول مجھے

بات کی میں نے جب مرّوت کی
وہ سُجھانے لگے اصول مجھے

دیکھ کر دشت میں بھی طالبِ گل
گھُورتے رہ گئے ببول مجھے

جس کا ابجد ہی اور سا کچھ تھا
بھُولتا کب ہے وہ سکول مجھے

٭٭٭


رہن جن کے عوض ہو متاعِانا ،ہیں شرف کی مجھے وہ قبائیں ملیں
میں وہ بد بخت فرزندِ اجداد ہُوں جس کو ورثے میں ہوں التجائیں ملیں
دیر تھی گر تو اتنی کہ نکلے نہ تھے بال و پر اور جب یوں بھی ہونے لگا
فصل کٹنے پہ کھیتوں سی اُجٹری ہوئی کیا سے کیا کچھ نہ رنجور مائیں ملیں
بخت کسبِ سعادت میں بھی کیا کہوں صیدِ اضداد ٹھہرا ہے کچھ اِس طرح
دیس ماتا کی خفگی سے رد ہو گئیں ماں کی جا نب سے جتنی دعائیں ملیں
شور ہے باد و باراں کا چاروں طرف حشر زا لمحہ لمحہ مسافت کا ہے
کاغذی جن کے ڈھانچے ہیں ماجد ہمیں سر چھپانے کو ہیں وہ سرائیں ملیں
٭٭٭

زد پر جب اُس کی میں حدِ جاں سے گزر گیا
دریا میں جتنا زور تھا پل میں اُتر گیا
دیکھی جب اپنی ذات پہ آتی ذرا سی آنچ
وہ بدقماش اپنے کہے سے مُکر گیا
آخر کو کھینچ لایا وہ سورج سرِ افق
جو جیش جگنوؤں کا بسوئے سحر گیا
خود اُس کا اَوج اُس کے توازن کو لے اڑا
نکلا ذرا جو حد سے تو سمجھو شجر گیا
جس کو بقا کا راز بتانے گیا تھا میں
سائل سمجھ کے وہ مری دستک سے ڈر گیا
کربِ دروں سے، اشکِ فراواں کے فیض سے
چہرہ کچھ اب کے اور بھی ماجد نکھر گیا
٭٭٭



سانپ کہاں  ہے  اِتنا پتہ  جب  چل  جاتا ہے
وُہ  کہ ڈسا جانے  والا   ہے،  سنبھل  جاتا ہے
اُس کی غرض تو بس سانسیں پی جانے تک ہے
جس کو نگلے دریا اُسے، اُگل جاتا ہے
گود کھلاتی خاک بھی کھسکے پَیروں تلے سے
سرپر ٹھہرا بپھرا امبر بھی ڈھل جاتا ہے
پانی پر لہروں کے نقش کہاں ٹھہرے ہیں
منظر آتی جاتی پل میں بدل جاتا ہے
دُشمن میں یہ نقص ہے جب بھی دکھائی دے تو
رگ رگ میں اِک تُند الاؤ جل جاتا ہے
جس کا تخت ہِلا ہے ذرا سا اپنی جگہ سے
آج نہیں جاتا وہ شخص تو کل جاتا ہے
اِس جانب سے ماجد اُس جانب کے افق تک
ساکن چاند بھی چُپ  چُپ دُور نکل جاتا  ہے

٭٭٭



سرفرازی بھی دے خجالت بھی
دے شرف تخت، دے رزالت بھی

منصف و مدّعی ہے زورآور
آپ اپنی کرے وکالت بھی

چھُوٹتے ہی جو وار کر ڈالے
نام اُسی کے لگے بسالت بھی

ہم نے دیکھے ہیں بر سرِ عالم
قتل مِن  جانبِ عدالت بھی

وہ کہ جو بے خطا ہے، اندر سے
خون کھولائے اُس کی حالت بھی

ضد ہو میزانِ عدل جب ماجد!
کیا کرے بحث کی طوالت بھی

٭٭٭



سر پہ کیا کیا بوجھ روز افزوں نظر آنے لگے
عمر ڈھل جانے لگی اور قرض بڑھ جانے لگے
بحر میں حالات کے، بے رحم موجیں دیکھ کر
اژدہے کچھ اور ہی آنکھوں میں لہرانے لگے
مِہر کے ڈھلنے، نکلنے پر کڑکتی دھوپ سے
گرد کے جھونکے ہمیں کیا کیا نہ سہلانے لگے
تُند خوئی پر ہواؤں کی، بقا کی بھیک کو
برگ ہیں پیڑوں کے کیا کیا، ہاتھ پھیلانے لگے
وحشتِ انساں کبھی خبروں میں یوں غالب نہ تھی
لفظ جو بھی کان تک پہنچے وہ دہلانے لگے
چھُو کے وسطِ عمر کو ہم بھی شروع عمر کے
ابّ و جدّ جیسے عجب قصّے ہیں دہرانے لگے
اینٹ سے ماجدؔ نیا ایکا دکھا کر اینٹ کا
جتنے بَونے تھے ہمیں نیچا وہ دکھلانے لگے

٭٭٭



شاہیں پہ بندھ رہا تھا نشانہ، کمان کا
خیمہ مگر اُڑا کسی چڑیا کی جان کا

آئے گی کب، کہاں سے، نجانے نمِ یقیں
ہٹتا نہیں نظر سے بگولا گمان کا

اونچا اُڑا، تو سمتِ سفر کھو کے رہ گئی
رُخ ہی بدل گیا، مری سیدھی اُڑان کا

کیا جانیے، ہَوا کے کہے پر بھی کب کھلے
مشتِ خسیس سا ہے چلن، بادبان کا

ہم پَو پَھٹے بھی، دھُند کے باعث نہ اُڑ سکے
یوں بھی کھُلا کِیا ہے، عناد آسمان کا

ماجدؔ نفس نفس ہے گراں بار اِس طرح
دورانیہ ہو جیسے کسی امتحان کا

٭٭٭


شبِ سیہ میں جگنو سا جو نگاہ میں ہے
اُسی سے تابِ سفر عزم کی سپاہ میں ہے
ذرا سا ہے پہ نہ ہونے کا اور ہونے کا
ثبوت ہے تو فقط خواہشِ گناہ میں ہے
جو بے ضرر ہے اُسے جبر سے اماں کیسی
یہاں تو جبر ہی بس جبر کی پناہ میں ہے
زمیں کس آن نجانے تہِ قدم نہ رہے
یہی گماں ہے جو لاحق تمام راہ میں ہے
نجانے نرغۂ گرگاں سے کب نکل پائے
کنارِ دشت جو خیمہ، شبِ سیاہ میں ہے
بڑھائیں مکر سے کیا ربط، جی جلانے کو
یہ ہم کہ جن کا یقیں ہی فقط نباہ میں ہے
نہ اور کچھ بھی سہی نام ہے ہمارے ہی
جلال جتنا بھی ماجدؔ مزاجِ شاہ میں ہے

٭٭٭



شہر پہ جانے کس افتاد کی گھڑیاں آنے والی ہیں
خبروں پر مامور ہوئیں جتنی بھی زبانیں کالی ہیں

ساحل کو چھو لینے پر بھی سفلہ پن دکھلانے کو
دریاؤں نے کیا کیا موجیں اب کے اور اچھالی ہیں

گلیوں گلیوں دستک دیتے، امن کی بھیک نہ ملنے پر
دریوزہ گر کیا کیا آنکھیں، کیا کیا ہاتھ سوالی ہیں

اُُُس کا ہونا مان کے، اپنے ہونے سے انکار کریں
جابر نے کچھ ایسی ہی شرطیں ہم سے ٹھہرا لی ہیں

حرف و زبان کے برتاؤ کا ذمّہ تو کچھ میر ہی لیں
ہاں جو بایتں ہم کہتے ہیں وہ ساری ٹیکسالی ہیں

٭٭٭


صحنوں کی گھُٹن شہر کا مینار نہ جانے 
جو اَوج نشیں ہے مرا آزار نہ جانے
وہ پارچہ نازش کسی سر کی ہے، یہ نکتہ
قدموں میں گرائی گئی دستار نہ جانے
جانے نہ کرے تیرگی کیا، اُس کی نمایاں
جگنو کا کِیا، کوئی شب تار نہ جانے
مٹی کو وہ بستر کرے، بازو کو سرہانہ
جو خانماں برباد ہے،گھر بار نہ جانے 
پینے کو بھی چھوڑے نہ کہیں، آبِ مصفّا
سیلاب ستم کا، کوئی معیار نہ جانے
ژالے کبھی پچھتائیں نہ چڑیوں پہ برس کے
سنگینیِ اِیذا کوئی اوزار نہ جانے
ہر غیب عیاں اُس پہ بقول اُس کے ہے ماجد
جو روگ ہمیں ہیں، کوئی اوتار، نہ جانے

٭٭٭




عرش سے رُخ جانبِ دنیائے دُوں کرنا پڑا
بندگی میں کیا سے کیا یہ سر نگوں کرنا پڑا

مِنّتِ ساحل بھی سر لے لی بھنور میں ڈولتے
ہاں یہ حیلہ بھی ہمیں بہرِسکوں کرنا پڑا

سامنے اُس یار کے بھی اور سرِ دربار بھی
ایک یہ دل تھا جسے ہر بار خوں کرنا پڑا

ہم کہ تھے اہلِ صفا یہ راز کس پر کھولتے
قافلے کا ساتھ آخر ترک کیوں کرنا پڑا

خم نہ ہو پایا تو سر ہم نے قلم کروا لیا
وُوں نہ کچھ ماجدؔ ہُوا ہم سے تو یوں کرنا پڑا

٭٭٭



فصیلوں پر سحر، صحنوں میں شب ہے 
ہمارے شہر کا موسم عجب ہے 

وہ دیکھو ماہِ رخشاں بادلوں سے
لپٹ کر کس قدر محوِ طرب ہے 

پئے عرفانِ منزل، گمرہوں کو 
کہیں ہم جو بھی کچھ، لہو و لعب ہے 

کچھار اپنی بنا لو حفظِ جہاں کو
نگر میں اب یہی جینے کا ڈھب ہے

ہمارے ہی لئے کیوں ایک ماجد 
مزاجِ دہر میں رنج و تعب ہے 

٭٭٭



قاتل تھا جو، وہ مقتول ہُوا
مردُود، بہت مقبول ہُوا

ہر طُول کو عرض کیا اُس نے
اور عرض تھا جو وہ طُول ہُوا

پھولوں پہ تصّرف تھا جس کا
وہ دشت و جبل کی دھُول ہُوا

اِک بھول پہ ڈٹنے پر اُس نے
جو کام کیا، وہ اصول ہُوا

گنگا بھی بہم جس کو نہ ہُوا
جلنے پہ وہ ایسا پھول ہُوا

ہو کیسے سپھل پیوندوں سے
ماجد جو پیڑ، ببول ہُوا

٭٭٭


(ایک عارفانہ غزل)

کھو ہی جاؤں نہ کہیں میں، کہ ہوں مہ کا ہالا
وقت، لگتا ہے کہ ’میرا، نہیں رہنے والا
جس سے زیبا ہوں، وہ زیبائی ہے اب جانے کو
ہے گلُو میں سے اُترنے کو، یہ جاں کی مالا
تن بدن میں ہے مرے، کیسی یہ کھیتی باڑی
میری رگ رگ میں اُتر آیا، یہ کیسا بھالا
میں کہ خوشہ ہوں ، دعا  کیسے یہ مانگوں  اُلٹی
میں نہ ،چکّی کا بنوں خاک و فلک کی ،گالا
ڈھیل شاید نہ دے اب اور مجھے، چیخنے کی
جسم میں ہے جو، پُراسرار اَلَم کا چھالا
بام پر بُوم سیہ بختی کا، اُترا جیسے
مجھ کو کرتا ہے طلب، دُور کا پانی، کالا
کیا پتہ سانس کی آری ابھی ماجد نہ رُکے
فیصلہ یہ بھی مرا، مجھ سے ہو بالا بالا 

٭٭٭




کھیت بھی اور حاصل ہے جسے سرداری بھی
ساتھ نہ دے کیونکر اُس کا پٹواری بھی
خرقہ پوش ہیں شہر کی جو جو شَہراہیں
دُور رہے اُن سے شہ کی اسواری بھی
جس گوشے میں چاہے حرص کا مال سجے
اُس جانب آ جاتے ہیں بیوپاری بھی

٭٭٭

کب مہاجن نجانے بگڑنے لگیں
کب کھڑی کھیتیاں پھر اُجڑنے لگیں
منصفوں میں بھی ہے پھُوٹ یوں عدل پر
سوتنیں جیسے باہم جھگڑنے لگیں
کیا خبر مان لیں کیا، خداوند اور 
کون سی بات پر آ کے اَڑنے لگیں
پھر نہ ماجد بدن زد پہ ژالوں کی ہوں
پھر نہ پہلی سے کھالیں اُدھڑنے لگیں
٭٭٭




کوئی نشانِ سکوں آنکھ کی فضا میں نہیں
یہ کیا ہُوا کہ بجز اشک نم ہَوا میں نہیں

لگاؤں چوٹ نہ کیوں میں بھی چوٹ کے بدلے
قصاص میں جو مزہ ہے وہ خوں بہا میں نہیں

رگوں میں دوڑتے خوں تک سے بدگمان ہیں ہم
مراد یہ کہ یقیں قربتِ خدا میں نہیں

نمو شجر کی نہ ڈھونڈو برستے ژالوں میں
کہ مسئلے کا جو حل ہے فقط سزا میں نہیں

ترے سخن میں چبھن جس طرح کی ہے ماجد
کسک یہ اور کسی بھی غزل سرا میں نہیں
٭٭٭



کھیتیاں خشک اور آبیانے وہی
آج بھی جبر کے ہیں زمانے وہی

خم وہی رہ بہ رہ نا مرادوں کے سر
کُو بہ کُو ذی شرف آستانے وہی

فاختائیں دبکتی شجر در شجر
اور زور آوروں کے نشانے وہی

رام کرنے کو مرکب کا زورِ انا
دستِ راکب میں ہیں تازیانے وہی

شیر کی دھاڑ پر جستجو اوٹ کی
اور چھپنے کو ماجد ٹھکانے وہی

٭٭٭




کیا خبر کیا کچھ کوئی دیکھے یہاں 
کس کا نوحہ کون کب لکِھے یہاں 

ظاہری عنوان اکِ دینِ مبیں 
اور اندر ہیں کئی شجرے یہاں 

سب کے سب خود کو جِلا دیتے رہے 
ہیں مسیحا جس قدر اُترے یہاں 

اپنی قامت پر قد آور سب خفیف 
ذی شرف ہیں سب کے سب بَونے یہاں 

ہم سے جو کھیلے وہ ماجد اور ہے 
ہم سبھی ہیں تاش کے پتّے یہاں 

٭٭٭



گھُٹن کی آنچ میں جب سے جلا ہے 
بدن ، پیہم اُدھڑتا جا رہا ہے 
نگاہِ نا رسا تک پر کھُلا ہے 
ہمارا درد ، پیوندِ قبا ہے 
پہن لے دام ، لقمے کی ہوس میں 
پرندہ عاقبت کب دیکھتا ہے 
اثر ناؤ پہ جتلانے کو اپنا 
سمندر ، ہم پہ موجیں تانتا ہے 
بھنویں جس کی ، کمانوں سی تنی ہیں 
قرابت دار وہ ، دربار کا ہے 
کسی کے ذوق کی تسکین ٹھہرا
ہرن کا سر ، کہیں آ کر سجا ہے 
دیا جھٹکا ذرا سا زلزلے نے 
مکاں لیکن ابھی تک ، ڈولتا ہے 
لگے سن کر سخن چاہت کا ماجد 
کہیں تنّور میں ، چھینٹا پڑا ہے 

٭٭٭



گیا تو  باغ  کا رشتہ فنا سے جوڑ گیا 
وہ پیڑ پیڑ پہ آکاس بیل چھوڑ گیا 

سہاگ جن سے تھا منسوب لطفِ فردا کا 
کلائیاں ہیں کچھ ایسی بھی وہ مروڑ گیا 

اُسے عزیز تھا پرچار اپنے باطل کا 
سو جو بھی چشم تھی حق بِیں، اُسے وہ پھوڑ گیا 

جفا پرست وہ ایسا تھا جو خلافِ ستم
دلوں میں عزم تھے جتنے اُنہیں جھنجھوڑ گیا 

رہا بھی اُس سے تو بس لین دین نفرت کا 
سو،لے کے لاکھ، ہمیں دے کے وہ کروڑ گیا 

٭٭٭




لگے ہے اپنے یہ دن،چلچلاؤ جیسے ہیں
کہ سانس سانس کے تیور الاؤ جیسے ہیں
ہٹے ہیں اور نہ ہٹ پائیں خوردگاں پر سے
سرِجہان بڑوں کے دباؤ جیسے ہیں
وہ دوستی کے ہوں یا تا بہ عمر رشتوں کے
ہم آپ ہی نے کیے ہیں چناؤ جیسے ہیں
شجر شجر پہ یہی برگِ زرد سوچتے ہیں
اُڑا ہی دیں نہ ہَوا کے دباؤ جیسے ہیں
زباں کی کاٹ کے یا بّرشِ تبر کے ہیں
ہماری فکر و سماعت پہ گھاؤ جیسے ہیں  
چلن دکھائیں بالآخر نہ پھر کمانوں سا
جبیں پہ اہلِ وفا کی، تناؤ جیسے ہیں
جو ہم ہوئے بھی تو کیا ، یوسفِ سخن ماجد
عیاں ہیں سب پہ ہم ایسوں کے بھاؤ جیسے ہیں

٭٭٭


لٹ جانے کے خدشوں سے دو چار ہوئے
جُگ بیتے ہیں بستی کو بیدار ہوئے

شہرِ ستم میں حرص و ہوا کی سازش سے
کیا کیا اہلِ نظر، وقفِ دربار ہوئے

شاخ پہ کونپل بننے اور کھِل اٹھنے کے
کیا کیا سپنے آنکھوں کا آزار ہوئے

باغ میں جانے اور مہک لے آنے کے 
بادِ صبا سے کیا کیا قول اقرار ہوئے

دریا میں منجدھار ہی دشمنِ جان نہ تھی
اور بھی کچھ دھاوے ہم پر اُس پار ہوئے

راہبری کا ماجد! قحط کہاں ایسا
جیسے اب ہیں، ہم کب یُوں نادار ہوئے 

٭٭٭




مری ہر آس کے خیمے کی زینب بے رِدا کر دی 
یزیدِ وقت نے جوروستم کی انتہا کر دی 

اگر سر زد ہُوا حق مانگنے کا جرم تو اُس پر سزا کیسی 
مرے دستِ طلب نے کونسی ایسی خطا کر دی 

کچھ افیونی حقائق ہی کھُلے ورنہ اِن ہونٹوں پر 
سخن کیا تھا کہ خلقِ شہر تک جس نے خفا کر دی 

زمیں یا آسماں کا جو خدا تھا سامنے اُس کے 
جھُکایا سر، اٹھائے ہاتھ اور رو کر دعا  کر دی 

وطن کی بد دعا پر ریزہ ریزہ ہو گیا کوئی 
کسی نے دیس پر جاں تک ہتھیلی پر سجا کر دی 

حیا آنکھوں میں اور سچّائیاں جذبات میں ماجد 
مجھے ماں باپ نے جو دی یہی پونجی کما کر دی 

٭٭٭



مزرعۂ دین میں اُگتے ہیں اصنام مرے 
کیا جانوں کیا کیا ہیں عقیدے خام مرے 

لطف تو یہ ہے رہزن بھی یہ کہتا ہے 
دیکھو امن نگر کا بھی ہے نام مرے 

جانے کب یوسف ٹھہرایا جاؤں میں 
اور زبانوں پر رقصاں ہوں  دام مرے

جیسے کلمۂ خیر مخالف کے حق میں 
رک جاتے ہیں بس ایسے ہی کام مرے 

ہاتھ کبھی تو ہَوا کے لگے گی یہ خوشبو 
بول کبھی تو ہوں گے ماجد عام مرے 

٭٭٭ 



ملا ہے تخت کسے کون تخت پر نہ رہا 
یہ بات اور ہے جاری تھا جو سفر نہ رہا 

شبِ سیاہ میں بھی جو تھا روشنی کا سفیر 
کنارِ بام سے وہ جھانکتا قمر نہ رہا 

لگی تھیں جس پہ نگاہیں نہ جانے کس کس کی 
مریض پر وہی تعویذ کارگر نہ رہا 

یقیں تھا جو بھی وہ اب گردِ اشتباہ میں ہے 
یہ کیا ہُوا کہ کوئی شخص معتبر نہ رہا 

بڑے بڑوں پہ بھی ماجد! بہ نامِ ارضِ وطن 
جو اعتماد تھا القصّہ مختصر نہ رہا 

٭٭٭



موتی پئے جمال ہنر ڈھونڈنے پڑے 
آنکھوں کی سیپیوں میں گہر ڈھونڈنے پڑے 

جنگل میں طائروں کی چہک، آہوؤں کا رم 
کیا کیا نہ ہمرہانِ سفر ڈھونڈ نے پڑے 

آئے گا کل کے بعد جو دن، اُس کو پاٹنے 
کیا کیا جتن نہ شام و سحر ڈھونڈنے پڑے 

اپنے ہی جسم و جان کی پیہم کرید سے 
ماجد ہمیں خزائنِ زر ڈھونڈ نے پڑے 

٭٭٭



نہ ابتدا سے نہ انجامِ ناگہاں سے سنی 
سنی بھی میری کہانی تو درمیاں سے سنی 

اُٹھی نہ تھی جو ابھی حلق سے پرندے کے 
وہ چیخ ہم نے چمن میں تنی کماں سے سنی 

ملا تھا نطق اُسے بھی پہ نذرِ عجز ہُوا 
کتھا یہی تھی جو ہر فردِ بے زباں سے سنی 

دراڑ دُور سے اَیوان کی نمایاں تھی 
زوالِ شہ کی حکایت یہاں وہاں سے سنی 

زباں سے خوف میں کٹ جائے جیسے لفظ کوئی 
صدائے درد کچھ ایسی ہی آشیاں سے سنی 

گماں قفس کا ہر اک گھونسلے پہ ہے ماجد 
خبر یہ  خَیر سے ہر کنجِ گلستا ں سے سنی 

٭٭٭



ناحق پہ بھی لاریب گھڑی آئے گی کچھ اور
خاموشیِ وجدان، خبر لائے گی کچھ اور

جیسے کسی قیدی کو جنم دِن کا حوالہ
پنجرے میں صبا جھانک کے تڑپائے گی کچھ اور

صرصر نے جو دھارا ہے نیا روپ صبا کا
یہ فاحشہ ابدان کو سہلائے گی کچھ اور

کہہ لو اُسے تم رقص پہ طوفانِ بلا میں
کمزور ہے جو شاخ وہ لہرائے گی کچھ اور

وہ آنکھ جسے دھُن ہے فروغِ گلِ تر کی
موسم ہے گر ایسا ہی تو شرمائے گی کچھ اور

نکلی ہی نہیں گرد کے پہلو سے جو ماجدؔ
پیاسوں کو وہ بدلی ابھی ترسائے گی کچھ اور

٭٭٭


وہ کہ اُجڑے ہوئے جُوڑوں میں سجائے جائیں 
پھول چاہت کے کچھ ایسے بھی کھلائے جائیں 
سیل کیا کیا نہ اُٹھائیں یہ کروڑوں آنکھیں 
خشکیِ بخت پہ گر اشک بہائے جائیں 
خشت سے چوب تلک قرض کی ہر چیز لئے 
بیچ کٹیاؤں کے کچھ قصر اٹھائے جائیں 
محض تائید ہی ہم نام نہ اِن کے لکھ دیں 
احتجاجاً بھی کبھی ہاتھ اُٹھائے جائیں 
٭٭٭

وہ چنچل جب سے میرا ہو گیا ہے
خدا بھی میرے اندر آ بسا ہے
وہ جس کی دید سے ہوں  سیر  آنکھیں
ثمر سے بھی زیادہ رَس بھرا ہے
نگاہوں میں چھپی نجمِ سحر سی
عجب بے نام سی طُرفہ حیا ہے
اسے دیکھو بہ حالِ لطف جب بھی
مثالِ مہ، پسِ باراں دھُلا ہے
کرے وہ گل نہ ایسا تو کرے کیا
سنا ہم نے بھی ہے وہ خود نما ہے
تعلّق اُس سے ماجدؔ کیا بتائیں
معانی سا جو لفظوں میں بسا ہے
٭٭٭





وقت دکھا دے شاید کوئی بھولی بسری شام
شام کوئی اُس کی آنکھوں میں کاجل جیسی شام
چہرہ چہرہ سہم سے یوں بیدم ہے جیسے آج
جسم چچوڑنے آئی ہو نگری میں اُتری شام
سُکھ سپنوں کے پیڑ پہ ہے پھر چڑیوں جیسا شور
پھر پھنکار اُٹھی جیسے ناگن سی بپھری شام
کرب و الم کا نحس گہن یوں دن پر پھیل گیا
آج کی شام سے آن ملی محشر سی گزری شام
کیا کیا حدّت کس کس ذرّے نے ہتھیائی ہے
پوچھ کے آئی سورج کے پہلو سے نکلی شام
مٹتی ہے کب ہاتھوں سے لیکھوں کی یہ تحریر
ڈھلتی ہے کب جانے انگناں انگناں ٹھہری شام
لطف و کرم سے بیگانہ اور زہرِحسد سے چُور
سوتیلی ماؤں سی ماجدؔ یہ کیا آئی شام

٭٭٭


وقت کی دھُن پر لپکتی زندگی، رُک جائے گی
نبض جس دم ٹوٹ جائے گی، گھڑی رُک جائے گی
شاخ سے کٹ کر کسی کالر پہ گل سج جائے گا
وُہ کہ جو ہونٹوں پہ آئے گی ہنسی، رُک جائے گی
ہوتے ہوتے خشک موسم، ہاتھ دِکھلا جائے گا
ہوتے ہوتے پیڑ کی، بالیدگی رُک جائے گی
ہم نے ماجدؔ کب یہ سوچا تھا کہ جسم و جان کو
سینچتی ہے جو وہ موجِ تازگی، رُک جائے گی

٭٭٭

ہونا کیا ہے اِس کے شور مچانے سے
دل بالک، من جائے گا بہلانے سے
ٹھہرا ہے بہتان کہاں نام اچّھوں کے
اُجڑا ہے کب چاند بھلا گہنانے سے
راس جسے دارو نہ کوئی آیا اُس کے
روگ مٹیں گے، اب تعویذ پلانے سے
چیخ میں کیا کیا درد پروئے چُوزے نے
بھوکی چیل کے پنجوں میں آ جانے سے
اب تو خدشہ یہ ہے ہونٹ نہ جل جائیں
ماجدؔ دل کی بات زباں پر لانے سے

٭٭٭



ہمارے گرد ہے کیا جال سا یہ چالوں کا 
ملے جواب نہ اِس طرح کے سوالوں کا

یہ ہم کہ گھونسلے جن کے ہیں زد پہ طوفاں کی 
لٹے گا چین ہمِیں سے خراب حالوں کا 

بہم پناہ ہمیشہ جنہیں ہے غاروں کی 
پھرا ہے اُن کی طرف رخ کہاں اجالوں کا 

دیا تو دینا پڑے گا ہمیں بھی لمحوں میں 
ہمارے نام ہے جو جو حساب سالوں کا 

کھُلا تو ہاتھ لگائیں گے سارے کانوں کو 
چمن میں حال ہے ماجد جو با کمالوں کا

٭٭٭



یہ کیا؟ کچھ کہنے کے بعد ہی سوچا جائے
جو کہنا ہے، پہلے کیوں نہ پرکھا جائے

مان بھی لیں، ممکن ہے، قدم اپنے ہی غلط ہوں
دُور نکل آئے ہیں بہت، اب لوٹا جائے

کھوج میں شاید شرط یہی، بار آور ٹھہرے
اور ذرا گہرے پانی میں، اُترا جائے

دریا میں کھُر جائے گھڑا کھُر جانے والا
ٹھہرا ہو جو عہد وہ عہد نہ توڑا جائے

مژدۂ عید سنانے والا چاند، ہمیشہ
بعد برس کے، پھر چاہت سے دیکھا جائے

٭٭٭


چند غزلیں
(جنگِ خلیج کے پس منظر میں)

(۱)

اُس نے بھی جو زہریلے دشمن پر اب کے جھپٹا ہے 
سانپ کو ہاتھ میں پکڑا پر ڈھیلے انداز سے پکڑا ہے 
جتنے ہم مسلک تھے اُس کے کیا کیا اُس سے دُور ہوئے 
دنیا نے اک جسم کو یوں بھی ٹکڑے ہوتے دیکھا ہے 
زور آور نے جتنا بھی باروری بیج تھا نخوت کا 
ساون رُت کی بارش جیسا اُس کی خاک میں بویا ہے 
اور تو امّ الحرب کو ہم عنوان نہیں کچھ دے سکتے 
ہاں خاشاک نے دریا کو چالیس دنوں تک روکا ہے 
ماجد جھُکتے سروں سے آخر یہ ِاک بات بھی سب پہ کھلی
کھٹکا ہے تو نفقہ و نان کا ہم ایسوں کو کھٹکا ہے 
٭٭٭


(۲)

جبر  وہ   کیا   ہے  جس  سے  آنکھ  چرانے لگے ہیں 
ہم کیوں اپنے ہونے پر شرمانے لگے ہیں 
نیل کا فرعونوں سے ہُوا جب سے سمجھوتہ 
جتنے حقائق تھے سارے افسانے لگے ہیں 
غاصب اُس کے ہاتھوں میں بارود تھما کر
لَا وارث بچے کو لو ۔ ۔ ۔ ۔ ۔ ۔  بہلانے لگے ہیں 
دھونس جما کر ہاں ۔ ۔ ۔  ریوڑ سے دُور بھگا کر 
بھیڑ یے بھیڑ پہ اپنی دھاک بٹھانے لگے ہیں 
وہ جب چاہیں میں اُن کا لقمہ بن جاؤں 
جابر مجھ سے عہد نیا ٹھہرانے لگے ہیں
پیروں تلے مسل کے مری رائے کی پرچی 
زور آور اپنا پرچم لہرانے لگے ہیں 
چندا تو کیا گردشِ وقت کے ہاتھوں اب کے 
چاند نگر تک بھی ماجد گہنانے لگے ہیں 
٭٭٭



(۳)

دیکھنا ہر سمت سیلِ فتنہ و شر دیکھنا 
مادۂ آتش سے پُر اپنے سمندر دیکھنا 
پچھلی ساعت کربلاؤں سا ہُوا جو رُو نما 
ہے ہمیں سکرین پر گھر میں وہ منظر دیکھنا 
اِس سے پہلے تو کوئی بھی ٹڈّی دَل ایسا نہ تھا 
اب کے جو پرّاں فضا میں ہیں وہ اخگر دیکھنا 
فاختائیں فاختاؤں کو کریں تلقینِ امن 
مضحکہ موزوں ہُوا یہ بھی ہمِیں پر دیکھنا 
کیا کہیں آنکھوں پہ اپنی جانے کب سے قرض تھا 
جسم میں اُترا کم اندیشی کا خنجر  دیکھنا 
کچھ نہیں جن میں معانی منمناہٹ کے سوا 
درس کیا سے کیا ہمیں ماجد ہیں ازبر دیکھنا 

٭٭٭


(۴)

رم خوردہ ہرنوں کو راہ پر لانے نکلے 
چیتے مل کر خون سے پیاس بُجھانے نکلے 
اَب کے ستمگر ، کھوپڑیوں سے ہوں جو مرصّع 
اُن میناروں کی بنیاد اُٹھانے نکلے 
وہ کہ بہت نازاں تھے مہذّب ہونے پر جو 
ہوّے بن کر خلق کو ہیں دہلانے نکلے 
یکجا کر کے جتنے کھلونے تھے بارودی 
بالغ بچّے ، الٹا کھیل رچانے نکلے 
ہم نے جلائے شہروں شہروں جن کے پُتلے 
وہ جسموں کی تازہ فصل جلانے نکلے 
ہم جانے کس بِرتے پر نم آنکھیں لے کر 
سنگ دلوں کو ماجد موم بنانے نکلے  

٭٭٭



(۵)
وہ کہ جو دھونس جمانے آگ سا برسا ہے
کہتے ہیں ہم محتاجوں کا مسیحا ہے 
بہرِ تحفّظ، گنتی کی کچھ راتوں کو 
بھیڑ نے چِیتے کو مہماں ٹھہرایا ہے 
جو چڑیا سونے کا انڈا دیتی تھی 
غاصب اب کے اُس چڑیا پر جھپٹا ہے 
کیا کہیے کس کس نے مستقبل اپنا 
ہاتھ کسی کے کیونکر گروی رکھا ہے 
بپھری خلق کے دھیان کو جس نے بدلا وہ 
شعبدہ بازوں کی ڈفلی کا کرشمہ ہے 
چودھری اور انداز سے خانہ بدوشوں سے 
اپنا بھتّہ ہتھیانے آ پہنچا ہے 

٭٭٭

مصنف کی اجازت سے،  تشکر مصنف جن سے کتاب کی کمپوزنگ فائل کا حصول ہوا
ان پیج سے تبدیلی،  پروف ریڈنگ اور  ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com

