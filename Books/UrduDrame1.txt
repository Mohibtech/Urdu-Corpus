 


اردو ڈرامے
 

(یک بابی اسٹیج ڈراموں کا انتخاب)

حصہ اوّل

پروفیسر سید معز الدین احمد فاروق، اعجاز عبید
 

کارل مارکس کی آواز


یہ علم و حکمت کی مہرہ بازی یہ بحث و تکرار کی نمائش
نہیں ہے دنیا کو اب گوارا پرانے افکار کی نمائش
تری کتابوں میں اے حکیم معاش رکھا ہی کیا ہے آخر
خطوط خمدار کی نمائش! مریز و کج دار کی نمائش
جہان مغرب کے بت کدوں میں کلیسیاؤں میں مدرسوں میں 
ہوس کی خوں ریزیاں چھپاتی ہے عقل عیار کی نمائش
(علامہ اقبالؔ)



 


فہرست


رستم و سہراب	5
تلاش	31
محبت کی پیدائش	41
چوڑیاں	55
عورت	72
سرائے کے باہر	98
عشق کے بعد	118
سانپ	138
گوشۂ عافیت	173
مور پنکھی	201
مولسری کے پھول	241
کچلا ہوا پھول	257
جونک	286
ٹرنک کال	308
کشمکش(مجلس سوم)	323
مقابلے  اور فیصلے	344
محلے کی ہولی	360
روشنی اے روشنی	378


 

آغا حشر کاشمیری

رستم و سہراب

پلاٹ:رستم سمنگان میں اپنے چند لشکریوں کے ساتھ خیمہ زن ہوتا ہے۔ جہاں چند دیہاتی اس کا گھوڑا چرا کر لے جاتے ہیں۔ رستم شاہ سمنگان کو جنگ کی دعوت دیتا ہے  اور  کہتا ہے کہ یا تو میرا  گھوڑا واپس دلاؤ یا پھر جنگ کے لیے تیار ہو جاؤ۔ شاہ سمنگان رستم سے مقابلہ کی تاب نہیں لاتا  اور  اس کو شاہی محل میں بلا کر خاطرمدارات کرتا ہے۔ پھر صلح صفائی کے بعد شاہ کی حسین بیٹی شہزادی تہمینہ سے رستم کی شادی ہو جاتی ہے  اور  رستم کچھ عرصہ قیام کے بعد ایران واپس لوٹ جاتا ہے۔بعد ازاں تہمینہ کے بطن سے لڑکا پیدا ہوتا ہے  اور عرصہ دراز کے بعد تہمینہ  اور  رستم کا بیٹا سہراب جوان ہو جاتا ہے۔ اس زمانہ میں ایران و توران کے درمیان جنگ چھڑتی ہے۔ سہراب تورانی لشکر کے ساتھ ایران کے قلعہ، سفید پر حملہ آور ہوتا ہے۔ قلعہ کا حاکم گستھم، سہراب سے زچ ہو کر صلح  کرنا چاہتا ہے مگر حاکم پرگنہ کی بیٹی گرد آفرید کمال دلیری و شجاعت سے جنگ جاری رکھنے پر مصر ہوتی ہے۔ اس موقع پر بہرام  اور گرد آفرید میں سخت کلامی ہوتی ہے  اور  گرد آفرید اسے پست ہمتی پر لعنت ملامت کرتی ہے۔ پھر لشکر کو خطاب کر کے اپنی ولولہ انگیز تقریر سے ان میں نیا جوش  اور نئی زندگی دوڑا دیتی ہے۔ جنگ چھڑ جاتی ہے۔ گرد آفرید مردانہ لباس میں مصروف جنگ ہے۔ وہ سہراب کے ہاتھوں شکست کھاتی ہے ، اس دوران میدان کار زار میں اس کے سر سے خودگر جاتا ہے  اور اس کے زنانہ بالوں کو دیکھ کر سہراب پہچان لیتا ہے کہ یہ مرد نہیں عورت ہے۔ وہ اس کے حسن  اور  بہادری سے متاثر ہو کر اپنا دل دے بیٹھتا ہے۔ گرد آفرید بھی سہراب کی مردانگی و شجاعت پر فریفتہ ہوتی ہے ، اس کے باوجود وطن کے فرض کو محبت کی خاطر قربان کرنے کو تیار نہیں ہے  اور  قلعہ کے اندر سہراب  اور اس کے لشکر کو داخل ہونے سے روکتی ہے ، سہراب غیظ و غضب میں حملہ کرنے کا حکم دیتا ہے۔ گرد آفرید بڑی بے جگری سے لڑتی ہے لیکن بہرام کی غداری  اور جنگ کا نقشہ بدل ڈالتی ہے۔ گرد آفرید کے چند سردار بہرام کے اشارے پر سہراب سے ساز باز کر لیتے ہیں  اور شکست خوردہ ہو کر اس کی فوج بھاگنا شروع کرتی ہے۔ سہراب اپنے سرداروں کو حکم دیتا ہے کہ گرد آفرید کے ناخن کو بھی گزند نہ پہنچے ، اسے زندہ سلامت گرفتار کر لاؤ۔ لیکن غدار بہرام زخمی گرد آفرید کی پشت پر وار کر کے مہلک زخم لگاتا ہے  اور وہ گر جاتی ہے۔ بہرام قلعہ کا پھاٹک کھول کر سہراب کے لشکر کو اندر  بلا لیتا ہے لیکن جب سہراب کو گرد آفرید کے حادثہ کا علم ہوتا ہے تو وہ بدحواس ہو جاتا ہے  اور  دیوانہ وار اسے تلاش کر کے اس کی حالت پر رنج و غم کا اظہار کرتا ہے ،  عین اسی وقت سہراب  اور گرد آفرید ایک دوسرے کی محبت کا اقرار کرتے ہیں  اور گرد آفرید یہ کہہ کر دم توڑ دیتی ہے کہ:
’’وطن کا فرض، عشق کے فرض سے بڑا ہے اس لیے میں نے اپنے وطن  اور قوم کی آزادی کے لئے اپنے وطن کے دشمن سہراب سے جنگ کی ہے ، دل کے مالک سہراب سے نہیں !‘‘
سہراب مضطرب و آب دیدہ ہو جاتا ہے  اور یہ معلوم کر کے کہ گرد آفرید کو بہرام نے دھوکے سے قتل کیا ہے ، فوراً اس غدار کو ہلاک کر ڈالتا ہے ،  اور نہایت خلوص و احترام سے گرد آفرید کو ان الفاظ میں نذرانۂ عقیدت پیش کرتا ہے :
’’پیاری آفرید!
تو نے فرض محبت کو،  اور ملک پر زندگی کو قربان کر کے انسان کو سکھا دیا کہ دنیا میں کس طرح جینا  اور  کس طرح مرنا چاہئے۔ ایران کی آنے والی نسلیں تیرے کارناموں پر فخر کریں گی، ایران کی تاریخ کے حروف ہمیشہ تیرے نام کی روشنی سے چمکتے رہیں گے۔‘‘
اس کے بعد رستم ایران کی شکست کا بدلہ لینے اس کی مدد کو آتا ہے۔ میدان کارزار گرم ہوتا ہے  اور  رستم و سہراب جیسے عظیم، دلیر و شہ زور باپ بیٹے کے درمیان دنیا کی تاریخ کا حیرت انگیز و عبرت خیز مجادلہ ہوتا ہے جو کئی روز جاری رہتا ہے۔ بالآخر رستم، سہراب کو مغلوب کر کے ہلاک کر دیتا ہے۔ جنگ کے دوران دونوں میں سے کسی کو اس بات کا علم نہیں ہوتا کہ وہ باپ بیٹے ہیں۔ بعد میں جب رستم کو سہراب کی زبانی اس کے باپ  اور ماں کے نام معلوم ہوتے ہیں  اور  وہ سہراب کے بازو پر بندھی ہوئی نشانی اپنا مہرہ دیکھتا ہے تو بیٹے سے لپٹ کر بے اختیار رونے لگتا ہے  اور کہتا ہے کہ:
’’آج دنیا سہراب کے خون  اور  رستم کے آنسوؤں میں ڈوب گئی۔‘‘
آغا صاحب نے اس شاہکار کے پلاٹ کی ترتیب اس انداز میں کی ہے کہ یہ ایران و توران کی کہانی ہوتے ہوئے بھی برصغیر پاک و ہند  اور  برطانیہ کے مابین پیش آنے والے تاریخی معرکوں کی یاد تازہ کرتی ہے۔ اس ڈرامے کے اکثر مناظر، جرأت و شجاعت، حب الوطنی، ایثار و قربانی  اور  غداروں کے جوڑ توڑ تمام کیفیات معرکہ، پلاسی، معرکہ، میسور  اور  ۱۸۵۷ء؁ کی جنگ آزادی کے نقشے پیش کر دیتے ہیں۔

ایکٹ دوسرا 
سین تیسرا
سمنگان کا شاہی محل
(شاہ سمنگان، تہمینہ، کنیزیں ، بارمان  اور ہومان موجود ہیں۔)
شاہ سمنگان:بیٹی!بادل کے کمان سے نکل کر زمین کی طرف آتا ہوا بجلی  کا تیر  اور سہراب کا ارادہ ہماری منتوں سے اپنا راستہ نہیں بدل سکتا۔ اس لیے اپنی مامتا کو اس سرکش کی مرضی کے ساتھ صلح کرنے کے لیے مجبور کرو۔
تہمینہ:ابا جان! میری زبان نے مجبوری سے اسے ایران جانے کی اجازت دے دی ہے لیکن مامتا کی آگ سے جلتا ہوا دل ابھی تک اجازت دینے کے لیے تیار نہیں ہے :
ادھر کہتا ہے وہ ماں مجھ کو قسمت آزمانے دے 
ادھر کہتا ہے دل میرا نہ جانے دے ، نہ جانے دے 
نہ وہ مانے نہ یہ مانے ، کروں کیا سخت مشکل ہے 
ادھر بپھر ا ہوا سہراب، ادھر بگڑا ہوا دل ہے 
ہومان:محترم بانو!توران کے شہنشاہ افراسیاب نے محبت کے تحفوں کے ساتھ تورانی فوج کے جو بارہ ہزار بہادر بھیجے ہیں ان میں ہر سپاہی بارہ ہزار دلیروں کی طاقت کا مالک ہے۔ ان بارہ ہزار تورانی شیروں کے ساتھ آپ کافرزند جس سرزمین پر قدم رکھے گا:
سر جھکا دے گا زمانہ جبہ سائی کے لیے 
آئے گی خود فتح بڑھ کر پیشوائی کے لیے 
غم نہ کیجئے آپ اس کے نیک و بد کے واسطے 
قسمت و اقبال  حاضر ہیں مدد کے واسطے 
(سہراب کا جوش میں داخلہ)
سہراب:رستم کا فرزند اپنے بازو  اور تلوار کے سوا کسی سے مدد کا طلب گار نہیں ہے۔
(ہومان، بارمان سے)
 میں نے صرف ناشکری کے الزام سے بچنے کے لیے تاجدار توران کی فوجی مدد قبول کر لی ہے ، لیکن سہراب تورانی لشکر کے اعتماد پر نہیں ، اپنی جرأت و طاقت کے بھروسہ پر ایران کے غرور کو للکارنے جا رہا ہے۔ خدا میرا محافظ، ہمت میری ہمدم، تلوار میری خادم، میدان جنگ میرا راستہ  اور کیکاؤس کا تخت میرے سفر کی آخری منزل ہے ، اس سفر کے آغاز کا نام ہے استقلال،  اور  سفر کے خاتمے کا نام ہے فتح۔
بارمان :ہمیں کامل یقین ہے کہ آپ اپنے زور بازو سے ضرور ایران کی تاریخ بدل دیں گے۔
سہراب:ماں !جس رستم کی پیدائش پر آسمان، زمین کو مبارکباد دیتا ہے ، جس رستم کا نام سن کر بہادری غرور کے نشے میں جھوم اٹھتی ہے ، اس رستم کا بیٹا ہونا میرے لیے شرم کا نہیں فخر کا باعث تھا پھر آج تک میری حقیقت کو پردے میں رکھنے کی کیا وجہ تھی؟:
دل میں رکھا راز دنیا کو خبر ہونے نہ دی
شام گمنامی کی تم نے کیوں سحر ہونے نہ دی
تہمینہ:اس غصے  اور  رحم سے بھرے سوال کا جواب ماں سے نہیں ماں کی مامتا سے پوچھ۔ تیری پیدائش کا راز ظاہر ہو جانے سے اندیشہ تھا کہ تیرا باپ تجھے اپنے پاس بلا کر میری دنیا کی روشنی مجھ سے چھین لے گا  اور  مجھ بد نصیب کی آنکھیں شوہر کے چہرے کی طرح بیٹے کی صورت دیکھنے کے لیے بھی بے رحم قسمت کے سامنے فریاد کرتی رہیں گی:
نہ زہر گھول دے تقدیر میرے جینے میں 
چھپا کے رکھا تھا اس سے یہ بھید سینے میں 
سہراب:ماں !رستم جیسا باپ، سہراب جیسا بیٹا، ان دو آفتاب و ماہتاب کی موجودگی میں دنیا کو حقیر ستاروں کی ضرورت نہیں ہے ، میں خدا  اور  دنیا کے سامنے کیکاؤس کو تخت سے اتار کر اپنے باپ کو ایران کا بادشاہ  اور  تمہیں ایران کی شہنشاہ بیگم بنانے کا عہد کر چکا ہوں ، اس عہد کو پورا کرنے کے لیے اب تم سے آخری مرتبہ اجازت مانگنے آیا ہوں۔
تہمینہ:(روتے ہوئے) سہراب!
سہراب:یہ کیا ماں !روتی ہو؟ رو ؤ نہیں۔ ماں لائق اولاد کے لیے نہیں ، نالائق اولاد کے لیے روتے ہیں تمہارا بیٹا عزت کی دنیا فتح کرنے جا رہا ہے۔ اس لیے یہ رونے کا نہیں ، خوش ہونے کا وقت ہے ہنستے ہوئے ہونٹوں سے اجازت دے کر مجھے میدان جنگ کی طرف رخصت کرو۔ سمنگان کے قلعہ کے دروازے پر فوج  اور ایران کی زمین پر شہرت تمہارے سہراب کا انتظار کر رہی ہے۔
تہمینہ:سہراب!ایران کی سرزمین جادو کی زمین ہے ، جہاں جاتے ہی انسان اپنے پیاروں  اور پچھلی محبت کو بھول جاتا ہے۔ مجھے خوف ہے کہ یہاں سے جانے کے بعد اپنے باپ کی طرح کہیں تو بھی غریب تہمینہ کو نہ بھول جائے :
تری صورت، تری باتیں مرے دوہی سہارے ہیں 
تجھی کو دیکھ کر دنیا میں اتنے دن گزارے ہیں 
کلیجے سے لگا لینے کو پاؤں گی کہاں تجھ کو
کرے گا کون ضد مجھ سے کہے گا کون ماں مجھ کو
سہراب:ماں !ماں !یہ کیا کہہ رہی ہو، تم میری نجات کا وسیلہ ہو، میری زندگی کی برکت ہو:
بھول جاؤں فرض کو ایسی نہیں اولاد میں 
اپنی اک اک سانس سے تم کو کروں گی یاد میں 
تہمینہ:اچھا تو خدا کی مرضی پوری ہو۔ (مہرہ نکال کر)یہ تیرے باپ کی دی ہوئی نشانی ہے۔ اس نے سمنگان سے رخصت ہوتے وقت تاکید کی تھی کہ اگر  لڑکی ہو تو یہ مہرہ اس کے سرکے بالوں میں ،  اور اگر  لڑکا ہوا تو اس کے بازو پر باندھ دینا۔ لا ہاتھ بڑھا۔ پندرہ برس سے آج ہی کے دن کے لیے اس محبت کی یادگار کی حفاظت کر رہی تھی۔ اس مہرہ پر نظر پڑتے ہی باپ بیٹے کو  اور خون، خون کو پہچان لے گا۔(سہراب کے بازو پر باندھ دیتی ہے) میرے لال! تجھے سچے بہادر  اور سچے سپاہی کا فرض سکھانے کی ضرورت نہیں ہے۔ پھر بھی تجھے رخصت کرنے سے پہلے نصیحت کرتی ہوں کہ ہمیشہ تلوار کو کمزوروں کا محافظ سمجھنا ظلم کو ذلیل جاننا  اور  پیروں میں پڑے ہوئے دشمن کو رحم مانگنے پر معاف کر دینا:
دیکھنا جرأت و طاقت پہ نہ الزام آئے 
لب پہ شاباش ہو سہراب کا جب نام آئے 
سہراب:پیاری ماں ! میں لوہے کے ہتھیاروں سے سج کر میدان  جنگ کی طرف ناموری کی تلاش میں جا رہا ہوں۔ یہ ہتھیار دشمن کی ہمتوں کو، جسموں کو، فوجوں کے قلعوں کو فتح  کر سکتے ہیں لیکن عزت  اور شہرت پرفتح پانے کے لیے مجھے ایک  اور حربے کی ضرورت ہے۔
تہمینہ:میرے بچے !وہ کون سا حربہ؟
سہراب:(تہمینہ کے قدموں میں بیٹھ کر) ماں کی دعا:
ہو نہ یہ حربہ تو پھر بے کار میرے ہاتھ ہیں 
ساتھ ہے دنیا، اگر  ماں کی دعائیں ساتھ ہیں 
تہمینہ:(سہراب کے سر پر ہاتھ رکھ کے):
دعائیں دیتی ہوں تجھ کو وقت خادم، بخت ی اور ہو
زمانہ پاؤں کے نیچے ، خدا کا ہاتھ سرپر ہو
 
ایکٹ دوسرا 
سین چوتھا
ایرانی سرحد

(قلعہ سفید کا اندرونی حصہ)
(قلعہ کے رئیس گستھم  اور فوجی سردار بیٹھے ہوئے غمگین نظروں سے سامنے کھڑے ہوئے بہرام کی طرف دیکھ رہے ہیں۔)
بہرام:امید آپ لوگوں کو دھوکا دے رہی ہے۔ ہوا میں گرہ دینے کی کوشش نہ کیجئے۔ اپنی طاقت کا غلط اندازہ کرنا یہ آپ کی پہلی غلطی،  اور سہراب کو معمولی لڑکا سمجھنا، یہ آپ کی دوسری غلطی ہے۔ خاموش ہونے سے پہلے ایک بار پھر آگاہ کرتا ہوں کہ آپ اپنے ہاتھوں سے اپنے لیے سلامتی کا دروازہ  بند کر رہے ہیں ، وقت کی آنکھیں بدل چکی ہیں۔ سہراب سے جنگ کرنا جنگ نہیں خودکشی ہے۔
گستھم:(سرداروں سے)مجھے اپنی رائے کے درست ہونے پر اصرار نہیں ہے۔ میں نے جلسہ مشاورت کے سامنے اپنا خیال پیش کر دیا۔ اب آپ لوگ متفق ہو کر خود فیصلہ کریں کہ ہمیں کیا کرنا چاہئے۔ جنگ یا صلح؟
سردار:جب ہمارا لشکر بے حوصلہ  اور دشمن کے حملے کامیاب ہیں تب صلح نہ کرنا زندگیوں  اور ملک کو جنگ کی آگ کا ایندھن بنانا ہے۔ میری رائے صلح کے حق میں ہے۔
دوسرا سردار:میں بھی اس رائے کی تائید کرتا ہوں۔
گستھم:(بہرام سے) جب کثرت رائے جنگ کی مخالفت میں ہے تو آپ ہماری جانب سے صلح کے قاصد بن کر جائیے ، سہراب سے کہیے کہ ہم جان و مال کی سلامتی کے وعدے پر اپنا قلعہ حوالے کرنے کو تیار ہیں۔
بہرام:آنے والے زلزلے کی دہشت سے ملک کانپ رہا تھا۔ آپ نے اس فیصلہ سے خون  اور  تباہی کے طوفان کو آگے بڑھنے سے روک دیا، بربادی کے ہاتھ کے حربے چھین لیے۔ بدبختی کی امیدیں توڑ دیں۔ میں آپ کی دوراندیشی کو مبارکباد کہتا ہوں۔ میری زبان سے سہراب کا شکریہ آمیز جواب سننے کے لیے تیار رہیے۔
(جوش میں جانا چاہتا ہے۔ اس وقت گرد آفرید آ کراس کے سینے پر اپنی تلوار کی نوک رکھ دیتی ہے۔)
گرد آفرید:ٹھیرو!کہاں جاتے ہو؟
بہرام:صلح کرنے۔
گرد آفرید:کس سے !
بہرام:سہراب سے !
گرد آفرید:سہراب سے؟ایران کے بدخواہ، قوم کے دشمن سے !طاقت ور سے کمزور کا، پتھر سے شیشے کا، آندھی سے تنکے کا کبھی اتحاد نہیں ہوتا۔ صلح برابر والوں سے ہوتی ہے  اور طاقت کا ثبوت دینے کے بعد ہوتی ہے ، یہ صلح نہیں ، ذلت کا اعلانیہ اقرا رہے ، ملک فروشی کی دستاویز ہے۔ تمہاری غیرت کی پیشانی پر غلامی کا داغ  اور تمہاری مادر وطن کے پر جلال چہرے پرشرم کی کالک ہے :
مردود ہے وہ کوشش ملعون ہے وہ خانہ
آزادیِ وطن کا لکھے جو بیع نامہ
عزت سمجھ رہے ہو، غیروں کی بندگی میں 
مر جاؤ، گر ہے جینا ذلت کی گندگی میں 
بہرام:گرد آفرید!حریف کی طاقت  اور ملک کی کمزوری کا اندازہ کرنے کے بعد رائے ظاہر کرو۔ جس سہراب نے ہجیر جیسے طاقت کے پہاڑ کو گھوڑے سمیت اٹھا کر مٹی کے ڈھیلے کی طرح زمین پر پھینک دیا۔ اس سہراب کو ہم اپنی تلوار بازی کا تماشا دکھا کر کبھی فتح نہیں کر سکتے۔
گرد آفرید:فتح جرأت و ہمت سے ملا کرتی ہے۔ سوچنے رونے  اور  بیوہ عورت کی طرح ہائے ہائے کرنے سے نہیں ملتی، فتح بے عزت کے غلاموں کی آقا  اور  ہمت کے آقاؤں کی لونڈی ہے۔ بزدل قسمت سے فتح کی بھیک مانگتے  اور  بہادر قسمت کے منہ پر تھپڑ مارکر زبردستی حاصل کرتے ہیں :
جرأت ہے جس کے پاس وہی فتح مند ہے 
جھک جائے گا جہان جو ہمت بلند ہے 
اٹھو بڑھو دکھاؤ کہ طاقت ہے پاؤں میں 
ملتی ہے فتح مرد کو خنجر کی چھاؤں میں 
بہرام:لیکن جب صلح کر لینے سے ہمارا قلعہ، ہماری دولت، ہماری زندگی ہر چیز بچ سکتی ہے تو ہمیں اپنی بیوقوفی کا ثبوت دینے کے لیے سہراب سے جنگ کرنے کی کیا ضرورت ہے۔
گرد آفرید:شرم کر، شرم کر، خود غرضی کے بازار میں ، دولت د واجب کے چھوٹے سکون پر قوم کی عزت  اور  ملک کی آزادی فروخت کر دینے کو تو شرافت کا سودا جانتا ہے۔ پالتو کتے کی طرح گلے میں سہراب کی اطاعت کا پٹا ڈال کر اس کے پیر چاٹنے کو عزت کی زندگی سمجھتا ہے :
تری زباں ہے فسانہ، نمک حرامی کا
سبق پڑھاتا ہے  اوروں کو بھی غلامی کا
بہرام:خبردار!گرد آفرید!تو کسی معمولی شخص سے ہم کلام نہیں ہے ، میری حیثیت کا ادب کر، جا گھر میں جا، آرام کر، سلطنت کے انتظام میں عورت کو دخل دینے کا حق نہیں۔
گرد آفرید:بزدل!بے حیا! تو مجھے عورت کہتا ہے ، میں عورت نہیں ، تو عورت ہے ، کیوں کہ میں عورت ہو کر بھی مرد کی طرح ملک  اور قوم کے دشمن کا سر اپنے پیروں میں روندنا چاہتی ہوں  اور تو عورت کی طرح اپنی پلکوں سے سہراب کے پاؤں کی گرد صاف کرنا  اور  اس کی جوتیوں کو اپنے سر کا تاج بنانا چاہتا ہے۔
بہرام:ذلیل، زبان دراز۔۔۔ 
(گرد آفرید  پر تلوار سے حملہ کرتا ہے ، گرد آفرید اسے اٹھا کر زمین پر دے مارتی ہے  اور کلائی مروڑ کر تلوار چھین لیتی ہے۔)
گرد آفرید:کتا شیرنی  پر حملہ نہیں کر سکتا، وطن کے دشمن (لات مارکر) جا،  سہراب کی جوتیاں اٹھانے والوں میں اپنا نام لکھا کر اپنی عزت پر فخر کر، تیری قسمت میں نہ شریفوں کی زندگی ہے نہ بہادروں کی موت۔
بہرام:گرد آفرید! میں اس توہین کا خوف ناک بدلہ لوں گا، تجھ سے بھی  اور  جو اپنی خاموشی سے تیری تائید کر رہے ہیں ان سے بھی۔
(غصے میں سانپ کی طرح بل کھاتا ہوا چلا جاتا ہے۔)
گرد آفرید:ایران کے دلیرو! سہراب اس دنیا میں دنیا سے علیحدہ کوئی چیز نہیں ہے۔ وہ بھی تمہاری ہی طرح مٹی پانی سے بنا ہوا انسان ہے۔ وہ بھی تمہاری ہی طرح اپنی زندگی کی مدت  اور موت کے وقت سے بے خبر ہے۔ اس لیے تنکے کو پہاڑ اور پہاڑ کو آسمان سمجھ کر اپنی طاقتوں کو حقیر نہ سمجھو۔۔۔ اٹھو۔۔۔ اٹھو اٹھو۔۔۔ مست ہاتھی کی طرح جھوم کر۔۔۔  آندھی کی طرح جھلا کر۔۔۔ بادل کی طرح گرج کر۔۔۔ اپنے وطن کی حفاظت کے لیے تلواریں کھینچ کر کھڑے ہو۔۔۔ جہاں بزدلی ہے وہاں شکست ہے۔۔۔  اور۔۔۔ جہاں جرأت ہے وہیں فتح ہے۔
گستھم:خوف۔۔۔ خیال کا خواب ہے۔۔۔ تم نے ہمیں اس خواب سے جگا دیا۔
سب:زندہ باد گرد آفرید۔
گرد آفرید:زندہ باد ایران۔
(سب خوشی سے تلواریں کھینچ لیتے ہیں۔)
 
ایکٹ دوسرا 
سین پانچواں 
میدان جنگ کا ایک حصہ

(ہومان، بارمان  اور قلعہ سفید کے نگہبان ہجیر کے ساتھ سہراب کا داخلہ، ہجیر کے دونوں ہاتھ کمند سے بندھے ہوئے ہیں۔)
سہراب:تم قلعہ سفید کے نگہبان ہو؟
ہجیر:ہاں !
سہراب:تمہارا نام۔
ہجیر:ہجیر!
سہراب:قلعہ کے حاکم کا نام؟
ہجیر:کڑوہم!
سہراب:اگر قید کی زندگی کے سرپر موت کی تلوار لٹک رہی ہے آزاد زندگی سے بدلنا چاہتے ہو تو خط لکھ کر قلعہ کے حاکم کو آگاہ کرو کہ میرے حضور میں آ کر نذرانۂ اطاعت پیش کرے۔
ہجیر:عمر کے ساتھ میری یادداشت بھی بوڑھی ہو گئی ہے۔ اس لیے زندگی کے دنوں میں نمک حرامی کا سبق یاد نہیں کر سکتا۔
سہراب:یعنی؟
ہجیر:تم نے میدان جنگ میں شکست دے کر میرے جسم کو قید کر لیا ہے۔ میری روح تمہاری قید میں نہیں۔ زندہ رکھویا قتل کر دو۔ لیکن میں اپنی غلامی کے کاغذ پر کبھی دستخط نہیں کروں گا۔
سہراب:(ہومان  اور  بارمان سے) اچھا تو بربادی کے درندوں کو زنجیریں کھول کر قلعہ سفید پر حملہ کرنے کے لیے آزاد کر دو،  اور غم کی سیاہ رات میں وطن کی حالت پرالو کی طرح ماتم کرنے کے لیے اس بدبخت کو قید میں رکھو، احمق امید کی زمین میں مستی بو رہے ہیں لیکن انھیں بہت جلد آنسوؤں کی فصل کانٹا ہو گی:
مرے قدموں کو بوسہ دے گی جھک جھک کر جبیں تیری
بساط بحر بن جائے گی سجدوں سے زمیں تیری
اٹھا سکتا نہیں سر تیغ جو ہر دار کے آگے 
سن او ایران! جھک جا اب مری تلوار کے آگے 
ہجیر:زمین پر رینگتے ہوئے حقیر کیڑے کی طرح حرکت کرنے  اور سانس لینے کا نام زندگی نہیں ہے۔ آزادی  اور اختیار سے محروم ہو کر پامال گھاس کے مانند زندہ رہنا انسانیت کی موت ہے۔ میری تمنا ہے  اور  دعا کہ میرے اہل وطن جئیں لیکن غلام بن کر نہیں ، آقا بن کر، کتے کی طرح نہیں ، شیر کی طرح۔
(ہومان  اور باران، ہجیر کولے جاتے ہیں۔)
(مردانہ لباس میں انتہائی جوش و غضب کے ساتھ گرد آفرید کا داخلہ)
گرد آفرید:ایران دنیا کا سر جھکانے کے لئے پیدا ہوا ہے ، جھکنے کے لئے پیدا نہیں ہوا:
ایران کے قدموں میں ہے جیحوں سے تا گنگ
اس خاک سے پیدا ہوئے طہمورث و ہوشنگ
ہر فرد یہاں کوہ فگن، زور شکن ہے 
یہ شیروں کا گہوارہ شجاعت کا وطن ہے 
سہراب:میدان جنگ میں زبان کے ہر دعوے کو زور بازو سے ثابت کرنا ہوتا ہے۔
گرد آفرید:میرے دعوے کو مری تلوار ثابت کرے گی۔
سہراب:ایران کی زمین میں وہ لوہا پیدا ہی نہیں ہوتا جس سے مرد کی آبرو بڑھانے والی تلوار بن سکے ،  ظاہر کر، توکون ہے ، تیری موت کے بعد قلعہ سفید میں کس نام سے تیرا ماتم کیا جائے گا؟
گرد آفرید:
دشمن نخوت، حریف شعلہ، سامانی ہوں میں 
بس مرا نام و نشان یہ ہے کہ ایرانی ہوں میں 
سیل خوں میں موج آہن کی روانی دیکھ لے 
آج تو بھی برش تیغ کیا نی دیکھ لے 
(سہراب پر حملہ۔ دونوں میں خوف ناک جنگ، گرد آفرید کی شکست، گھوڑے سے زمین پر گرتے وقت سر کا خود علیحدہ ہو جانے سے گرد آفرید کے بال کھل کر بکھر جاتے ہیں۔ مرد کے لباس میں ایک حسین دوشیزہ کو دیکھ کر سہراب حیرت زدہ ہو جاتا ہے۔)
سہراب:یہ کیا؟حسن کی دنیا کا چاند زرہ بکتر کے بادل میں :
طلوع قوس قزح کا عالم ہے جلوہ جسم نازنین پر
نثار ہے حسن شام جنت بہار گیسوئے عنبریں پر
حسین آنکھیں رسیلے تیور نظر میں انداز دلبری کے 
بلوریں گردن پہ روئے روشن چراغ ہے ہاتھ میں پری کے 
گرد آفرید:اقبال مند سہراب! ایران کی وہ بہادر لڑکی جس کے بازوؤں میں طاقت کا طوفان، جس کی تلوار میں بجلیوں کا سیلاب پوشیدہ تھا آج اس کے یقین کی دنیا ناکامی کے زلزلہ سے تباہ ہو گئی ہے۔ مجھے امان دو۔ میں اظہار ندامت کے ساتھ اپنی شکست کا اقرار کرتی ہوں۔
سہراب:بہادر نازنین!جو عورت خون کا ایک قطرہ گرائے بغیر اپنی مسکراہٹ سے ایک لمحہ میں آدھی دنیا کو قتل کر سکتی ہے ، جو عورت اپنی شرمیلی نگاہوں سے چشم زدن میں بادشاہوں کا تاج  اور دلیروں کی تلوار چھین سکتی ہے ، اسے تیر و شمشیر لے کر میدان جنگ میں آنے کی کیا ضرورت ہے؟ حسن کے مقابلے میں ہمیشہ مرد کے غرور کو شکست ہوتی ہے ، اٹھو! یہ میری فتح نہیں ہے تمہاری فتح ہے۔
گرد آفرید:(دل میں)’’کس قدر شریف، جتنا چہرہ خوبصورت ہے ، اتنا  ہی دل بھی خوبصورت ہے۔‘‘(چونک کر)’’ارے میں کدھر جا رہی ہوں۔‘‘
سہراب:فتح یاب حسینہ! جب کہ تم اپنی اصلی شکل میں ظاہر ہو گئیں تواب تمہیں اپنا نام و نشان بھی ظاہر کر دینا چاہئے۔ یہ میرا حکم نہیں ، حسن کی سرکار میں عاجزانہ درخواست ہے۔
گرد آفرید:میں قلعہ سفید کے حاکم کژدہم کی بیٹی گرد آفرید ہوں۔
سہراب: اور جانتی ہو؟میں کون ہوں۔
گرد آفرید:جس گرد آفرید کی ہیبت سے بہادروں کی رگوں کا سرخ خون زرد ہو جاتا تھا۔ تم اسے شکست دینے والے سہراب ہو۔
سہراب:تمہاری نظر تمہیں دھوکا دے رہی ہے :
مجروح شوق جو رکش روزگار ہوں 
زخمی جگر کا شور، وفا کا شکار ہوں 
دل کو نشہ ہے عشق کا آنکھوں کو دید کا
سہراب اب غلام ہے گرد آفرید کا
گرد آفرید:(خود سے)’’اس کی باتوں میں کون سا جادو ہے جو میری روح اس کی طرف کھینچی جا رہی ہے۔‘‘(چونک کر)’’مگر نہیں وطن کے دشمن کا جرم میں کبھی معاف نہیں کر سکتی۔‘‘ (سہراب سے)سہراب! تم اب تک میرے دشمن تھے ، لیکن اب میری جان کے مالک ہو اور میرے ملک کے مہمان ہو، میں تمام کی طرف سے تمہیں  اور تمہاری بہادر فوج کو قلعہ سفید میں آنے کی دعوت دیتی ہوں۔ اجازت دوکہ میں پہلے سے جا کر تمہاری پیشوائی کی تیاری کروں۔
سہراب:اب میں تمہاری مرضی کے خلاف نہیں کر سکتا۔ تمہارے حکم کی اطاعت میری زندگی کا فرض ہے کیوں کہ تم حسن کی ملکہ ہو،  اور میں حسن کی وفادار رعیت ہوں۔
گرد آفرید:تم میرے دل کی دنیا کے بادشاہ ہو۔

ایکٹ دوسرا 
سین آٹھواں 
(قلعہ کا اندرونی حصہ)

(شور و غل، چیخ و پکار، آگ  اور دھوئیں سے گھرے ہوئے مکانات، گرد آفرید زخموں سے چور، لہو میں شرابور داخل ہوتی ہے۔)
گرد آفرید:(اپنے آپ سے)’’دغا بازی نے قلعہ سفید کی قسمت کو غدار بہرام کے ہاتھ سے سیاہ کفن پہنا دیا۔ بیواؤں کے شیون، یتیموں کی فریاد، خاک و خون میں پڑی ہوئی لاشوں کے سوا کچھ باقی نہیں رہا۔‘‘
(تلوار کو مخاطب کر کے)’’اے تلوار!(چوم کر) اس جسم سے روح کی علیحدگی کا وقت قریب آ پہنچا ہے۔ جب تک موت ان دونوں کو جدا نہ کر دے ، میرے جوانی کے سنگھار، میرے ہاتھوں کا زیور، میری زندگی کی وفادار سہیلی!تو مجھ سے جدا نہ ہونا، ایک بار سہراب کے خون میں۔۔۔ ‘‘ (جذبۂ محبت سے مغلوب ہو کر)’’آہ! کیسا خوب صورت نام، کتنا شیریں نام، اس نام کے سنتے ہی یہ معلوم ہوتا ہے کہ دل کی دنیا میں محبت کے زمزموں کی بارش ہو رہی ہے۔۔۔ 
(خیال میں تبدیلی)’’محبت؟ کس کی محبت؟سہراب کی محبت؟ خبردار! اگر  تو نے ایران کے دشمن سے محبت کی، تومیں تجھے سینے سے نکال کر پیروں سے مل کر ذلت کی ٹھوکر مار کر بھوکے کتوں کے آگے پھینک دوں گی۔‘‘
(تورانی سپاہیوں کے ساتھ نمک حرام بہرام کا داخلہ)
بہرام:تلاش کامیاب ہوئی، گرفتار کر لو۔ گرد آفرید!ملت کی فدائی کہاں ہے تیرا قومی غرور کہاں ہے؟۔۔۔ کہاں ہیں تیرے گرجتے ہوئے دعوے :
دیکھ آئینے میں چہرہ، زخم بھی ہے خاک بھی
خون میں ڈوبا ہے دل بھی، جسم بھی پوشاک بھی
گر رہے ہیں آنکھ سے آنسو تن صد پاش پر
رو رہی ہے کیوں کھڑی ہو کر وطن کی لاش پر
گرد آفرید:کیا تیرا دل پتھر بن گیا ہے؟کیا تیری پرورش ایرانی ماں کے دودھ کے بجائے خون سے کی گئی ہے۔ موذی جلاد!اگر تیرے پاس دیکھنے والی آنکھیں  اور سننے والے کان ہیں تو دشمن کی ٹھوکروں سے پامال ملک کی دردناک حالت دیکھ  اور ڈوب مر۔ غلامی کی زنجیر میں جکڑی ہوئی مادر وطن کی فریاد سن  اور شرم کر، جن بہادروں نے ایران کی حفاظت کے لیے اپنے خون کا قطرہ تک قربان کر دیا۔ کیا وہ تیرے قومی بھائی نہ تھے؟ جن شریف عورتوں نے فرض کی قربان گاہ پر اپنے شوہروں ، بھائیوں ، بچوں کی جانیں نثار کر دیں ، وہ تیری ملکی بہنیں نہ تھیں؟اپنے بھائیوں کی زندگیاں ، اپنی بہنوں کا سکھ لٹوا کر شرم کے زخم سے مر جانے کے بدلے تو خوش ہو رہا ہے ، ٹوٹے ہوئے دلوں کی ذبح کی ہوئی امیدوں پر آنسو بہانے کے عوض دوزخ کے موکل کی طرح بے رحمی سے ہنس رہا ہے :
نہ ہو گا تجھ سے بے غیرت، کمینے سے کمینہ بھی
زمانے کے لیے لعنت ہے تو بھی تیرا جینا بھی
بہرام:عداوت کے بازار کا سودا اتنے ہی مہنگے داموں بکتا ہے۔ یہ بربادی میری بے عزتی کا بدلہ ہے۔
گرد آفرید:اگر تیرا دل مجھ سے بدلہ لینے کے لیے بے قرار تھا تو شریف دشمن کی تلوار لے کر میرا مقابلہ کرتا۔ مقابلہ کی ہمت نہ تھی تو کھانے میں زہر ملا دیتا۔ یہ بھی ناممکن تھا تو سوتے میں چھری بھونک دیتا۔ لیکن غریب ملک نے کیا قصور  کیا تھا جوتو نے بے رحموں کے ہاتھ سے اس کی عزت کے گلے پر چھری چلوا دی؟تو سہراب کی مہربانی کے سائے میں برباد وطن کی راکھ سے اپنے عیش کی جنت بنانا چاہتا ہے۔ لیکن یاد رکھو اس جنت کا ہر پھول تیرے دغا بازوں  کو سانپ بن کر ڈستا  اور یہ گناہ کا گھر ہمیشہ نفرت و لعنت کے زلزلوں سے کانپتا رہے گا:
اگر  وہ جانتی دل ہے دغاؤں سے بھرا تیرا
تری ماں پیدا ہوتے ہی دبا دیتی گلا تیرا
بہرام:(ساتھیوں سے) کیا دیکھتے ہو، گرفتار کر لو یا قتل کر دو۔
(سپاہی چاروں طرف سے حملہ کرتے ہیں۔ مگر گرد آفرید شیرنی کی طرح ہر ایک کے حملے کا جواب دیتی ہے۔)
بہرام:میرے بھوکے انتقام کا آخری نوالہ۔۔۔ 
(پیچھے سے گرد آفرید کے پیٹھ میں خنجر بھونک دیتا ہے۔)
گرد آفرید:آہ!دغا باز موذی۔۔۔ (گرتے گرتے پلٹ کر دونوں ہاتھوں سے بہرام کا گلا پکڑ لیتی ہے)اتنے گناہ کر چکا تھا۔ یہ آخری گناہ نہ کرتا تو کیا دوزخ کے دروازے تیرے لیے بند ہو جاتے۔۔۔ کتے تجھے زندہ رکھنا کمینے پن کی عمر میں اضافہ کرنا ہے۔ تیرا ایمان مر چکا ہے۔۔۔  انسانیت مر چکی ہے تو بھی مر۔۔۔ (جان لینے کے ارادے سے گلا دباتی ہے پھر رک جاتی ہے)مگر نہیں۔۔۔ تو کمینہ ہے۔۔۔ نمک حرام ہے۔۔۔  دغا باز ہے۔۔۔ قاتل ہے۔۔۔ سب کچھ ہے مگر پھر بھی میرا ہم وطن ہے۔۔۔  (گلا چھوڑ دیتی ہے)قوم پرستوں کے مذہب میں بدی کا بدلہ بدی نہیں ہے۔۔۔ میں اپنے وطن کی عزت کے صدقے میں۔۔۔ میں اپنا خون تجھے معاف کرتی ہوں۔
(زمین پر گر پڑتی ہے۔)
(اسی وقت سہراب کا سپاہیوں کے ساتھ داخلہ)
سہراب:یا خدا۔۔۔ یا خدا۔۔۔ میں کیا نظارہ دیکھ رہا ہوں۔۔۔ (گرد آفرید کا سر زانو پر رکھ کر) آفرید۔۔۔ پیاری آفرید۔۔۔ آنکھیں کھولو۔ میں تمہیں بے وفائی کا الزام دینے کے لیے نہیں ، اپنی وفاداری کا یقین دلانے آیا ہوں۔ کیا ٹوٹے دل کو تسلی نہ دو گی۔۔۔ کیا اپنی مسکراہٹ سے میرے غم کی اندھیری رات میں امید کی صبح پیدا نہ ہو گی:
کرو کچھ رحم میری التجا پر، میری آہوں پر
اٹھو، بولو، ہنسو، دیکھو میں صدقے ان نگاہوں پر
گرد آفرید:(آنکھیں بند کئے ہوئے نیم بے ہوشانہ حالت میں) کس کی آواز۔۔۔ ستاروں کا گانا۔۔۔ زمین پر کون گا رہا ہے؟
سہراب:تمہارا شیدائی۔۔۔ تمہارا پرستار۔۔۔ سہراب۔۔۔ 
گرد آفرید:(آنکھیں کھول کر) تم۔۔۔ تم۔۔۔ اوہ مرنا بھی مشکل ہو گیا۔۔۔  (جوش محبت سے اٹھنے کی کوشش کرتی ہے  اور گر پڑتی ہے) آؤ۔۔۔ پیارے سہراب آؤ!۔۔۔ تمہیں دیکھ کر دل میں زندہ رہنے کی تمنا پیدا ہو گئی۔۔۔  لیکن اب تمنا کا وقت نہیں رہا۔ عدم کے مسافر کا سامان بندھ چکا ہے۔۔۔ زندگی اسے ہمیشہ کے لیے رخصت کر رہی ہے۔ میرے دل کے مالک!میرے فرض نے مجھے بے مروت بننے کے لیے مجبور کر دیا تھا۔۔۔ وطن کا مرتبہ عشق سے بلند ہے۔۔۔  اس لیے مجھے معاف کرو۔۔۔   اور  جو ہوا، اسے بھول جاؤ۔۔۔ موت کے دروازے پر دنیا کی دوستی  اور  دشمنی ختم ہو جاتی ہے۔
سہراب:پیاری آفرید!میرا تو یہ خیال تھا کہ تم مجھے اپنی محبت کا حق دار نہیں سمجھتیں ، اس لیے اس قدر جوش کے ساتھ جنگ کر رہی ہو۔
گرد آفرید:آہ!تمہیں کیا معلوم کہ فرض  اور محبت کی جنگ میں میری روح نے کتنے عذاب برداشت کئے ہیں۔۔۔ اس لئے تمہیں دھوکا ہوا۔۔۔  میں نے اپنے پیارے سہراب سے نہیں ، اپنے پیارے ملک کے دشمن سے جنگ کی:
دم آخر بھی صید عشق د وقف بے قراری ہوں 
میں پھر اقرار کرتی ہوں تمہاری تھی تمہاری ہوں 
سہراب:آہ!ان لفظوں میں کتنا پیار، کتنی مٹھاس ہے۔۔۔ قسمت کا ستم دیکھو۔۔۔  محبت کے پیاسے کو تسلی کا آب حیات پلا رہی ہے  اور جدائی کا زہر بھی۔۔۔ 
گرد آفرید:فرشتے روشنی کی چادر میں لپٹے ہوئے آہستہ آہستہ زمین پر اتر رہے ہیں ،  دنیا عالم نور سے بدل رہی ہے۔۔۔  آسمان کا دروازہ کھل گیا ہے۔۔۔ کس نے پکارا۔۔۔ زندگی کے دروازے پر کون آواز دے رہا ہے۔۔۔ موت!توہے۔۔۔ آہ۔۔۔ آہ۔۔۔ میں نہیں سمجھتی تھی کہ تو اتنی خوب صورت ہو گی:
نہیں معلوم راز مرگ دنیا کے طبیبوں کو
اگر  فرصت ملے تو یاد کرنا بدنصیبوں کو
(مر جاتی ہے۔)
سہراب:ٹھیر۔۔۔ اے حسین مسافر!ٹھیر۔۔۔ تو کہاں جا رہی ہے؟ واپس آ۔۔۔  واپس آ۔۔۔ تیرے جانے کے بعد دنیا میں صرف فریاد اور آنسوؤں کی آبادی رہ جائے گی۔۔۔ آفتاب و ماہتاب آسمان کے دل کے داغ، تارے رات کے جگر کے چھالے  اور  رنگیں پھول زمین کے جسم پر زخم معلوم ہوں گے۔
(دیوانہ وار پکارتا ہے) 
آفرید!۔۔۔ آفرید!۔۔۔ آفرید!۔۔۔ ہائے کوئی جواب دے۔۔۔  پھول ہے خوشبو نہیں۔۔۔ مکان ہے مکین نہیں۔۔۔ سلطنت ہے ملکہ نہیں۔۔۔  پیاری آفرید!تو نے فرض پر محبت کو۔۔۔  اور۔۔۔ ملک پر زندگی قربان کر کے انسانوں کو سکھا دیا کہ دنیا میں کس طرح جینا  اور  کس طرح مرنا چاہئے۔۔۔ ایران کی آنے والی نسلیں تیرے کارناموں پر فخر کریں گی۔۔۔  ایران کی لڑکیاں تیری بہادری کے گیت گائیں گی  اور ایران کی تاریخ کے حروف تیرے نام کی روشنی سے ہمیشہ چمکتے رہیں گے۔ تیرے قدموں کو رخصتی کا بوسہ دیتا ہوں۔ یہی پہلا  اور  یہی آخری بوسہ محبت ہے۔۔۔ (روتا ہوا گر د آفرید کے قدموں پر گر پڑتا ہے  اور پھر جوش میں کھڑا ہو جاتا ہے۔)میرے حکم سے بے پرواہ ہو کر، یہ دنیا کی سب سے زیادہ قیمتی زندگی کس نے برباد کی؟
بہرام:(فخریہ لہجہ میں) میں نے !
سہراب:تو نے !۔۔۔ ایک ایرانی نے؟گرد آفرید کے ہم قوم  اور ہم وطن نے؟۔۔۔ کس لئے؟
بہرام:اس لیے کہ یہ میرا خیر خواہانہ فرض تھا، اس لیے کہ تورانیوں کی دشمن تھی  اور  میں توران کا دوست ہوں۔
سہراب:تو کتنا بے حیا، کتنا کمینہ، کتنا قابل نفرت ہے۔۔۔  جس ایران کی بہادر لڑکی نے ملک و قوم کی آبرو پر اپنی محبت، راحت، امید، زندگی کی ہر خوشی قربان کر دی۔۔۔ اس کے سینے میں خنجر بھونکتے وقت تیرے دل نے تجھ پر لعنت نہ کی۔۔۔ اپنے باپ کی ناپاک یادگار! ماں کی کوکھ کے ملعون نتیجے !۔۔۔ جب تو نے ایرانی ماں کے دودھ  اور  ایران کے نمک سے پرورش پا کر ایران سے وفاداری نہ کی، تو توران کا کب دوست ہو سکتا ہے۔۔۔ جس منہ سے اپنے کو تورانیوں کا دوست کہتا ہے ،  میں ذلیل کے منہ پر تھوکتا ہوں۔۔۔ تیرے رہنے کی جگہ دنیا نہیں دوزخ ہے۔۔۔ 
(بہرام کو مار ڈالتا ہے۔)
 

ایکٹ تیسرا
سین چھٹا
(میدان جنگ)

(رستم اداس چہرے  اور غمگین دل کے ساتھ مایوس نگاہوں سے آسمان کی طرف دیکھ رہا ہے۔)
رستم:’’پروردگار!میں نے کبھی تیرے قہر و غضب کو حقیر نہیں سمجھا! کبھی طاقت کے سامنے اپنی فانی طاقت کا غرور نہیں کیا۔ پھر اس ذلت کی شکل میں تو نے مجھے میرے کس گناہ کی سزا دی ہے۔۔۔ اوہ درد مندوں کی دوا  اور  کمزوروں کی طاقت!اے نامیدوں کی امید!میں نے کل ساری رات تیرے حضور میں سجدہ ہائے نیاز کے ساتھ آنسو بہا کر مدد کے لیے التجا کی۔۔۔ اپنے عاجز بندے کی التجا قبول کر۔۔۔ اس بڑھاپے میں دنیا کے سامنے میری شرم رکھ  اور ایک بار میری جوانی کا زور جوش مجھے دوبارہ واپس دے دے :
عطا کر دے وہی طاقت کبھی جو تھی مرے بس میں 
جوانی کا لہو پھر جوش مارے میری نس نس میں 
تری قدرت پلٹ سکتی ہے سارے کارخانے کو
پھر اک دن کے لیے تو بھیج دے پچھلے زمانے کو
(سہراب کا داخلہ)
سہراب:’’صبح ہو گئی، ممکن ہے کہ آج کی صبح اس کی زندگی کی شام ثابت ہو، نہ جانے کیا سبب ہے کہ اس کی موت کاخیال آتے ہی روح کانپ اٹھتی ہے۔‘‘(رستم کو دیکھ کر) تو آ گیا۔۔۔ جنگ کے نقارہ کی پہلی چوٹ سے تری نیند ٹوٹ گئی؟
رستم:بہادر اپنا وعدہ نہیں بھولتا۔۔۔ میں آدھی رات سے صبح ہونے کا انتظار کر رہا تھا۔
سہراب:آج لڑائی کا دوسرا دن ہے۔ جانتا ہے اس جنگ کا نتیجہ کیا ہو گا؟
رستم:ہم دونوں میں سے ایک کی موت!
سہراب:شیر دل بوڑھے ! میرا دل تیری موت دیکھنے کے لیے راضی نہیں ہوتا۔ ایک غیبی آواز بار بار مجھے اس جنگ سے روک رہی ہے۔ اگر  ایران کی گود بہادر فرزندوں سے خالی نہیں ہے تو جا، واپس چلا جا  اور اپنے عوض کسی  اور ایرانی دلیر کو بھیج دے۔ میں تجھے زندگی  اور سلامتی کے ساتھ لوٹ جانے کی اجازت دیتا ہوں۔
رستم:کل کی اتفاقی فتح پر غرور نہ کر، ہرنیا دن انسان کے لیے نیا انقلاب لے کر آتا ہے تقدیر کا پہیہ ہمیشہ ایک ہی سمت میں نہیں گھومتا:
گھڑی بھر میں بدلنا ہو گا تجھ کو پیراہن اپنا
منگا کر پاس رکھ لے ، جنگ سے پہلے کفن اپنا
(جنگ شروع ہوتی ہے۔ تھوڑی دیر کے بعد سہراب اپنا ہاتھ روک لیتا ہے۔)
سہراب:آج میں تجھ میں نیا جوش  اور نئی قوت دیکھ رہا ہوں ، جواں ہمت بوڑھے مجھے پھر شک ہوتا ہے کہ تو رستم ہے۔ میں تیری عزت کا واسطہ  اور  تیری بہادری کی دہائی دے کر ایک بار پھر تیرا نام پوچھتا ہوں ، منت سے نہیں عاجزی سے۔
رستم:تو میرا نام ہی جاننا چاہتا ہے توسن میرا نام۔۔۔ 
سہراب:(خوشی کی گھبراہٹ سے)رستم۔۔۔ 
رستم:نہیں !سہراب کی موت۔
سہراب:افسوس تو نے رحم کی قدر نہ کی۔
(دوبارہ جنگ ہوتی ہے۔ رستم سہراب کو گرا کر سینے پر چڑھ بیٹھتا ہے)
رستم:
بس اسی ہمت، اسی طاقت پہ تھا اتنا غرور
تو کوئی شیشہ نہ تھا کیوں ہو گیا پھر چور چور
کیا ہوا زور جوانی اٹھ اجل ہے گھات میں 
دیکھ لے اب کس قدر قوت ہے بوڑھے ہات میں 
(سہراب کے سینے میں خنجر بھونک دیتا ہے۔)
سہراب:آہ!اے آنکھو!تمہارے نصیب میں باپ کا دیدار نہ تھا۔ کہاں ہو؟ پیارے باپ کہاں ہو؟پیارے باپ کہاں ہو؟آؤ آؤ کہ مرنے سے پہلے تمہارا سہراب تمہیں ایک بار دیکھ لے :
کیا خبر تھی بگڑ جائے گی قسمت اپنی
آخری وقت دکھا دو مجھے صورت اپنی
رستم:کیا اپنی جوانی کی موت پر ماتم کرنے کے لیے باپ کو یاد کر رہا ہے۔ اب تیرے باپ کی محبت، اس کی دعا، اس کے آنسو، اس کی فریاد، کوئی تجھے دنیا میں زندہ نہیں رکھ سکتی:
مرہم کہاں جو رکھ دے دل پاش پاش پر
آیا بھی وہ تو روئے گا بیٹے کی لاش پر
سہراب:بھاگ جا، بھاگ جا۔۔۔ اس دنیا سے کسی دوسری دنیا میں بھاگ جا۔۔۔ تو نے سام و نریمان کے خاندان کا چراغ بجھا دیا ہے۔۔۔  تاریک جنگلوں میں۔۔۔  پہاڑوں کے غاروں میں۔۔۔ سمندر کی تہ میں۔۔۔  تو کہیں بھی جا کر چھپے۔۔۔  لیکن۔۔۔ میرے باپ رستم کے انتقام سے نہ بچ سکے گا۔
رستم:(چونک کر کھڑا ہو جاتا ہے) کیا کہا؟کیا کہا؟ تو رستم کا بیٹا ہے؟
سہراب:ہاں !
رستم:تیری ماں کا نام؟
سہراب:تہمینہ!
رستم:تیرے اس دعوے کا ثبوت؟
سہراب:ثبوت اس بازو پر بندھی ہوئی مرے باپ رستم کی نشانی ہے۔
رستم:جھوٹ ہے ، غلط ہے ، تو دھوکا دے رہا ہے ، مجھے پاگل بنا کر اپنے قتل کا انتقام لینا چاہتا ہے۔
(گھبراہٹ کے ساتھ سہراب کے بازو کا کپڑا پھاڑ کر اپنا دیا ہوا مہرہ دیکھتا ہے۔)
وہی مہرہ۔۔۔ وہی نشانی!(سر پٹک کر) یہ کیا کیا اندھے !پاگل،  جلاد۔۔۔  یہ کیا کیا۔۔۔ شیر جیسا خونخوار۔۔۔ بھیڑئیے جیسا ظالم۔۔۔  ریچھ جیسا موذی۔۔۔ حیوان بھی اپنی اولاد کی جان نہیں لیتا۔ لیکن تو انسان ہو کر حیوان سے بھی زیادہ خونی  اور جہنم سے بھی زیادہ بے رحم ہے :
خون میں ڈوبا ہے وہ جس سے مزا جینے میں تھا
دل کے بدلے کیا کوئی پتھر ترے سینے میں تھا؟
توڑ ڈالا اپنے ہی ہاتھوں سے او ظالم اسے !
تیرا نقشہ تیرا ہی چہرہ جس آئینے میں تھا
سہراب:فتح مند بوڑھے !تو رستم نہیں ہے ، پھر میری موت پر خوش ہونے کے بدلے اس طرح کیوں رنج کر رہا ہے؟
رستم:(روکر) اس دنیا میں رنج  اور آنسو، رونے  اور چھاتی پیٹنے کے سوا میرے لیے اب  اور کیا باقی رہ گیا ہے۔ میں نے تیری زندگی تباہ کر کے اپنی زندگی کا ہر عیش  اور اپنی دنیا کی ہر ایک خوشی تباہ کر دی۔۔۔  مجھ سے نفرت کر۔۔۔ میرے منہ پر تھوک دے۔۔۔ مجھ پر ہزاروں زبانوں سے لعنت بھیج:
فغاں ہوں ، حسرت و ماتم ہوں ، سر سے پاؤں تک غم ہوں 
میں ہی بیٹے کا قاتل ہوں میں ہی بدبخت رستم ہوں 
(سہراب کے پاس ہی زمین پر گر پڑتا ہے  اور سہراب اس کے گلے میں ہاتھ ڈال کر چھاتی سے لپٹ جاتا ہے۔)
سہراب:بابا!میرے بابا!
رستم:ہائے میرے لال!تو نے الفت سے ، نرمی سے ، منت سے ، کتنی مرتبہ میرا نام پوچھا، اس محبت و عاجزی کے ساتھ پوچھنے پر لوہے کے ٹکڑے میں بھی زبان پیدا ہو جاتی ہے پتھر بھی جواب دینے پر مجبور ہو جاتا ہے۔ لیکن اس دو روزہ دنیا کی جھوٹی شہرت  اور  اس فانی زندگی کے فانی غرور نے میرے ہونٹوں کو ہلنے کی اجازت نہ دی۔ میرے بچے۔۔۔  میری تہمینہ کی نشانی:
کس جگہ بے رحم ہاتھوں سے نہاں رکھوں تجھے 
آنکھوں میں دل میں کلیجے میں کہاں رکھوں تجھے 
بس نہیں انسان کا چلتا فنا و فوت سے 
کیا کروں کس طرح تجھ کو چھین لوں میں موت سے 
سہراب:ہومان، بارمان، ہجیر سب نے مجھے دھوکا دیا۔۔۔ بابا نہ رو! میری موت کو خدا کی مرضی سمجھ کر صبر کرو:
مل گئی مجھ کو جو قسمت میں سزا لکھی تھی
باپ کے ہاتھ سے بیٹے کی قضا لکھی تھی
رستم:جب تیری ناشاد ماں بال نوچتی، آنسو بہاتی، چھاتی پیٹتی، ماتم  اور  فریاد کی تصویر بنی ہوئی سامنے آ کر کھڑی ہو گی  اور  پوچھے گی کہ میرا لاڈلا سہراب، میرا بہادر بچہ، میری کوکھ سے پیدا ہونے والا شیر کہاں ہے؟ تو اپنا ذلیل منہ دونوں ہاتھوں سے چھپا لینے کے سوا  اور  کیا جواب دوں گا؟ کن لفظوں سے اس کے ٹوٹے ہوئے دل  اور  زخمی کلیجے کو تسلی دوں گا:
سنوں گا ہائے کیسے مامتا کی اس دہائی کو
کہاں سے لاؤں گا، مانگے کی جب اپنی کمائی کو
نگاہیں کس طرح اٹھیں گی مجھ قسمت کے ہیٹے کی
میں کس منہ سے دکھاؤں جا کے ، ماں کو لاش بیٹے کی
سہراب:پیارے باپ! میری بدنصیب ماں سے کہنا کہ انسان سب سے لڑ سکتا ہے۔۔۔  قسمت سے جنگ نہیں کر سکتا۔۔۔ آہ۔۔۔ 
(رستم کی گود سے زمین پر گر کر آنکھیں بند کر لتیا ہے۔)
رستم:یہ کیا۔۔۔ یہ کیا۔۔۔ میرے بچے آنکھیں کیوں بند کر لیں۔ کیا خفا ہو گئے۔۔۔ کیا ظالم کی صورت دیکھنا نہیں چاہتے۔ یہ موت کا گہوارہ، یہ خون میں ڈوبی ہوئی زمین، پھولوں کا بستر،  ماں کی گود، باپ کی چھاتی نہیں ہے۔ پھر تمہیں کس طرح نیند آ گئی:
میرے بچے یوں نہ جا مجھ کو تڑپتا چھوڑ کے 
میرا دل میرا جگر میری کمر کو توڑ کے 
ہائے کیا کیا آرزو تھی زندگانی میں تجھے 
موت آئی پھولتی پھلتی جوانی میں تجھے 
سہراب:ماں۔۔۔ خدا۔۔۔ تمہیں۔۔۔ تسلی دے۔۔۔ 
رستم: اور۔۔۔  اور۔۔۔ بیٹا بولو۔۔۔ بولو۔۔۔ چپ کیوں ہو گئے ہو آہ۔ اس کا خون سرد ہو رہا ہے۔۔۔ اس کی سانسیں ختم ہو رہی ہیں۔۔۔ اے خدا۔۔۔  اے کریم و رحیم خدا۔۔۔ اولاد باپ کی زندگانی کا سرمایہ  اور  ان کی روح دولت ہے۔۔۔ یہ دولت محتاجوں سے نہ چھین۔۔۔ اپنی دنیا کا قانون بدل ڈال۔ اس کی موت مجھے  اور میری باقی زندگی اسے بخش دے۔۔۔  موت!موت!توزال، درودایہ کے گھرکا اجالا  اور بڑھاپے کی امید۔۔۔  میری تہمینہ کا بولتا کھیلتا ہوا کھلونا کہاں لے جا رہی ہے۔۔۔  دیکھ میری طرف دیکھ۔۔۔ میں نے بڑے بڑے بادشاہوں کو تاج و تخت کی بھیک دی ہے۔۔۔ آج ایک فقیر کی طرح تجھ سے اپنے بیٹے کی زندگی کی بھیک مانگتا ہوں :
پھینک دے جھولی میں تو میرے گل شاداب کو
ہاتھ پھیلائے ہوں میں دے دے مرے سہراب کو
سہراب:(آنکھیں بند کئے ہوئے) دنیا۔۔۔ رخصت۔۔۔ خدا۔۔۔ 
(مر جاتا ہے۔)
رستم:آہ!جوانی کا چراغ، آخری ہچکی لے کر بجھ گیا۔ بے رحم موت نے میری امید کی روشنی لوٹ لی۔۔۔ اب لاکھوں چاند۔۔۔ ہزاروں سورج مل کر بھی میرے غم کا اندھیرا دور نہیں کر سکتے۔۔۔ آسمان ماتم کر۔۔۔  زمین! چھاتی پیٹ۔۔۔ درختو!پہاڑو!ستارو! ٹکرا کر چور چور ہو جاؤ۔ آج ہی زندگی کی قیامت ہے۔۔۔ آج ہی دنیا کا آخری دن ہے۔۔۔  زندگی۔۔۔ دنیا۔۔۔ کہاں ہے دنیا۔۔۔ زندگی سہراب کے خون میں  اور  دنیا رستم کے آنسوؤں میں ڈوب گئی۔۔۔ 
(دیوانوں کی طرح پکارتا ہے)
’’سہراب!سہراب!!‘‘
(غش کھا کر گرپڑتا ہے۔)

***
 
امتیاز علی تاج، قدسیہ زیدی

تلاش

کردار:چچا، چچی، ودو، چھٹن، بنو، اماں بی، بندو، خانصاحب کا ملازم
(دالان میں ایک چارپائی، ایک تخت جس پر میلے کپڑے رکھے ہیں ، دو کرسیاں ، ایک دو چھوٹی میزیں ، صراحی وغیرہ ہیں۔ فرش پر کاغذ، چھپٹیاں  اور  رسی کے ٹکڑے پڑے ہیں۔ پچھلی دیوار میں ایک دروازہ ہے جو غسل خانہ میں کھلتا ہے۔ دائیں ہاتھ کا دروازہ باورچی خانے کو، بائیں کا باہر جاتا ہے۔ سامنے دیوار پر ایک ربڑ کی تھیلی ٹنگی ہے۔
چلّے کا جاڑا ہے۔ صبح کے تین بجے ہیں۔ چچا سر سے پاؤں تک لحاف اوڑھے سو رہے ہیں۔ کمرہ ان کے خراٹوں سے گونج رہا ہے۔ بائیں ہاتھ کا دروازہ کوئی دھڑ دھڑ پیٹ رہا ہے۔ جواب نہ ملنے پر پھر پیٹتا ہے۔)
چچا:(لحاف میں سے ہاتھ نکال کر لیمپ جلاتے ہیں۔ پھر نہایت احتیاط سے منھ لحاف میں سے نکالتے ہیں۔ گھڑی میں وقت دیکھ کر)لاحول ولاقوۃ! کون ہو جی؟(زوردار دستک)دم بھی لو گے یا پیٹے ہی جاؤ گے کواڑ؟ (لحاف میں سے نکلتے ہیں۔ کنٹوپ پہنتے ہیں ، رضائی اوڑھتے ہیں  اور  سو سو کرتے ہوئے بائیں ہاتھ کے دروازے کی طرف جاتے ہیں) یہ بھی کوئی وقت ہے بھلے آدمیوں کو جگانے کا؟(دروازہ کھول کر) ابے پاجی تو اس وقت کیا کر رہا ہے یہاں؟
ملازم:خانصاحب کے پیٹ میں بہت درد ہے۔ انھوں نے تمہاری ربڑ کی تھیلی منگوائی ہے۔
چچا:بس کھا گئے ہوں گے رات دعوت میں اناپ  شناپ۔ آخر کھانا کسی  اور  کا تھا تو پیٹ  تو خانصاحب کا اپنا تھا۔ (جمائی لے کر) کوئی یہ پوچھے کہ بھلا اناڑی کی سی توپ بھرنے کی کیا ضرورت تھی۔ آخر پٹھان جو ٹھہرے  اور  پھر یہ کہ صبح تین بجے پیٹ میں درد کر لیا۔
ملازم:خانصاحب کے پیٹ تو دو بجے سے درد ہے۔
چچا:لیجئے ذرا غور تو فرمائیے۔ شریف آدمی کچھ تو وقت کا لحاظ رکھا ہوتا۔ بے وقت کی راگنی اسی کو تو کہتے ہیں۔
ملازم:اجی کوئی یہ بھی اپنے بس کی بات ہے؟
چچا:تو پھر کیا ہمارے بس کی بات ہے۔ خیراتی ہسپتال میں داخل کیوں نہ ہو گئے۔ یہ تو گھر ہے۔ کوئی شفا خانہ توہے نہیں کہ جس کا جی چاہا سوتوں کو بے آرام کیا  اور  ربڑ کی تھیلی طلب کر لی۔
ملازم:تو پھر۔۔۔ 
چچا:تو پھر کیا۔ اب آیا ہے تو لیتا ہی جا تھیلی۔ رک۔ ہم ابھی لائے دیتے ہیں (دیوار پرسے تھیلی اتار کر دیتے ہیں  اور دروازہ بند کر لیتے ہیں) نامعقول انسان۔ (کنٹوپ  اور  رضائی اتار کر رکھ دیتے ہیں  اور لحاف میں گھس جاتے ہیں۔ لیمپ بڑھا کر منھ لحاف سے ڈھانپ لیتے ہیں۔ کروٹ لے کر سونے کی کوشش کرتے ہیں کہ ایک بار پھر کوئی دروازہ کھٹکھٹاتا ہے۔ لحاف میں سے منھ نکال کر)اب یہ کہلوایا ہو گا کہ انتقال فرما گئے ہیں۔ آ کر تجہیز و تکفین کا انتظام کر دو۔ مردود! 
(لیمپ جلاتے ہیں۔ جا کر دروازہ کھولتے ہیں تو خانصاحب کا نوکر تھیلی لئے کھڑا ہے۔)
ملازم۔:خانصاحب نے کہا ہے کہ اسے اپنے پاس انڈے دینے دیجئے۔ ہم بوتل سے کام چلا لیں گے  اور اب کبھی ہم سے پالش کی شیشی منگا کر دیکھئے گا۔
چچا:(تھیلی ہاتھ میں لئے دم بخود کھڑے ہیں) ارے کمبخت صبح صبح پرائیویٹ بات جا کر خانصاحب سے بیان کرنے کی کیا ضرورت تھی۔ وہ توہم نے۔۔۔ 
ملازم: اور خانصاحب نے یہ بھی کہا ہے کہ آپ جب بیمار ہوں تو خیراتی ہسپتال میں چلے جائیے گا۔
چچا:ذرا ملاحظہ تو فرمائیے شرافت خانصاحب کی، بھلا نوکر کے ہاتھ اخلاق سے ایسی گری ہوئی بات کہلوا بھیجا کہاں کی انسانیت ہے۔(دروازہ بند کر لیتے ہیں۔ ربڑ کی تھیلی تخت پر پٹک دیتے ہیں  اور آ کر پھر لیٹ جاتے ہیں)جیسے ان کے باپ کی میراث مجھے ربڑ کی تھیلی ملی تھی۔ ہونہہ  اور مزاج تو دیکھو پٹھان کا کہ اپنے ہی پاس انڈے دینے دیجئے مرغی کا۔۔۔ دھمکی دیتا ہے کہ پالش منگا کر دیکھئے۔(اٹھ کر بیٹھ جاتے ہیں) جیسے شہر بھر میں یہی تو ایک موچی رہ گیا ہے۔(لیٹ کر لیمپ بڑھا دیتے ہیں۔ سونے کی کوشش کرتے ہیں۔ لحاف میں سے منھ نکال کر)کم بخت اجالا ہی نہیں ہو چکتا کہ امامی چلم ہی بھر لاتا۔(بیٹھ جاتے ہیں)سارا گھر  پڑا سو رہا ہے جیسے کم بختوں کو سانپ سونگھ گیا ہو۔ (کھڑے ہو جاتے ہیں)افلاطون  اور آخر اس میں جھوٹ بھی کیا ہے کہ گھر ہے کوئی خیراتی ہسپتال توہے نہیں کہ جس وقت جس کا جی  چاہا سوتوں کو بے آرام کیا  اور  ربڑ کی تھیلی طلب کر لی۔ آخر کوئی چندے کی تھیلی ہے  اور  پھر یہ مزاج کہ اپنے ہی پاس انڈے دینے دیجئے۔ (دائیں ہاتھ کے دروازے سے باورچی خانے میں جاتے ہیں ، وہیں سے)گھرداری کرنے چلی ہیں۔ (اندر آتے ہیں)اتنی توفیق نہیں کہ سونے سے پہلے بھوبھل میں لکڑی دبا دیں۔(چارپائی کے پاس آتے ہوئے)  اور ہر وقت کی ضد کہ یہ کرتی ہوں میں وہ کرتی ہوں۔ میں کام سے مری جاتی ہوں۔(غصہ میں آ کر) حالت یہ ہے کہ گھر میں پالش تک منگا کر رکھنے کا ہوش نہیں۔ ضرورت ہو تو ہمسایوں کے ہاں سے پالش منگایا جاتا ہے۔ (چارپائی پر بیٹھ کر)  اور  اس کم ظرف کو دیکھو کہ پالش کیا دے دی حاتم کی گور پر لات ماردی۔ جو برابر پالش لے لی تو بدلے میں ربڑ کی تھیلی انھیں بخش دو کمینہ کہیں کا۔ (اٹھ کر کھڑے ہو جاتے ہیں) اور بیوی صاحبہ کو دیکھئے کہ جنھیں اتنا خیال نہیں کہ چلم کے لئے تھوڑی سی آگ کا انتظام کر دیں۔(بڑبڑاتے ہوئے کاغذ، چھپٹیاں ، رسی وغیرہ جمع کرتے ہیں پھر باورچی خانے میں جا کر لوہے کی انگیٹھی لاتے ہیں۔ میز پر سے ماچس لے کر انگیٹھی میں آگ جلاتے ہیں۔) لیجئے اب تمباکو تلاش کیجئے (پھر باورچی خانے میں جا کر لپٹن چائے کا گندا سا ٹین زمین پر پٹخ دیتے ہیں۔)کمبخت خالی پڑا ہیں۔ تمباکو کی رمق نہیں اس میں۔ دیکھی اس کی حرکت۔ جی میں آتا ہے حرام خور کا قیمہ کر کے رکھ دوں۔(آگ ٹھیک کرتے ہیں) ہزار تاکید کرو پر ان نوکروں کے کان پر جوں نہیں رینگتی۔(کھڑے ہو جاتے ہیں)  اور  اس بدمعاش کو دیکھو صبح صبح پرائیویٹ بات خانصاحب سے ٹھسکا دی۔ کوئی اس پاجی سے پوچھے میں نے خانصاحب کے خیراتی ہسپتال میں داخل ہونے کی بات اس لئے کہی تھی کہ تو جان کران کے سامنے بیان کر دے۔(ٹہل کر)تجھے ربڑ کی تھیلی دی ہے۔ تو چپ چاپ جا کران کے حوالے کر دے۔ تجھے دوسروں کے قصے سے کیا سروکار۔  اور پھر ان نواب صاحب کا مزاج کہ فرماتے ہیں تھیلی کو اپنے ہی پاس انڈے دینے دیجئے۔ بدتمیز جاہل۔ یہ کمبخت امامی آج پڑا سوتا ہی رہے گایا اٹھے گابھی۔ (دائیں دروازے سے جاتے ہیں ، باہر سے غصے میں) حرام خور، بدمعاش، ہزار دفعہ نہیں کہا کہ ایک چلم تمباکو باقی رہے تو اور تمباکو فوراً لے آیا کر، اٹھ یا سوتا ہی رہے گا۔(امامی کے رونے کی آواز) اٹھ نہیں لگاؤں ایک  اور لات، بھلا لاتوں کے بھوت کہیں باتوں سے مانتے ہیں؟
امامی:(دائیں دروازے سے اندر آتا ہے ،  چچا پیچھے پیچھے) ہائے مرگیا، ہائے مرگیا۔
(بیٹھ جاتا ہے  اور  روتا ہے۔)
چچی:(دوپٹہ سنبھالتی ہوئی بائیں سے آتی ہیں)کیا ہوا؟کیا ہوا؟کیوں صبح صبح غریب پر برس پڑے؟
چچا:بس اس معاملے میں میری رائے محفوظ رہنے دیجئے۔
چچی:آخر معلوم تو ہو کہ صبح صبح اس غریب پر نزلہ کیوں گر رہا ہے؟
چچا:لا بتا کہاں ہے تمباکو؟
امامی:(منھ بسورتے ہوئے) میاں رکھا تو ہوا ہے تمباکو۔
چچا:توہم اندھے ہیں؟
چچی:رات ہی تو اس نے تمباکو کے لئے مجھ سے چار پیسے لئے ہیں۔
(دائیں کو چلی جاتی ہیں۔)
چچا:(جھک کر امامی  کا کان پکڑتے ہیں  اور اسے اٹھاتے ہوئے) دکھا چل کر کہاں رکھا ہے تمباکو۔ تمباکو کے نام سے پیسے لے کر ریوڑیاں آتی ہیں۔
امامی :(روتا ہے) نہیں تو۔
چچا:کیوں بدمعاش رات کھا نہیں رہا تھا ریوڑیاں ، اسی وقت پیدا نہ کیا تمباکو تو میرے ہاتھوں جیتا نہ بچے گا۔
امامی:چلو میاں دکھاؤں۔
چچا:چلوں کیا۔ جا جا کر لے آ۔
امامی:(بائیں سے باہر جاتا ہے  اور ایک بھرا ہوا ٹین لے کر آتا ہے) لو یہ رہا تمباکو۔ طاق میں رکھا تھا۔ رات ہی میں نے بھرا تھا ڈبہ۔
(روتا ہے۔)
چچا:پاجی، ابے طاق میں تمباکو، تمباکو رکھنے کی جگہ طاق ہے۔ دوکان ہی میں نہ رکھ آیا حرام خور، یہ جگہ ہوتی ہے تمباکو رکھنے کی؟
امامی:(کرتے سے آنسو پونچھتے ہوئے)بیوی جی نے کہا تھا۔
چچا:(چلا کر)ابے بیوی کے بچے تجھے خود خیال نہ آیا کہ ضرورت ہو گی تو طاق میں کہاں تلاش کرتے پھر یں گے۔
امامی:(آستین سے ناک پونچھتے ہوئے) نیچے بلیاں گرا دیتی ہیں۔
چچی:(دالان میں آ کر غصے کر دباتے ہوئے) ہو چکی تفتیش۔
چچا:(جھنجھلا کر) تمہاری ہی شہ نے نوکروں کو سر پر چڑھا دیا ہے کہ تمباکو کے ڈبے طاق میں رکھنے لگے ہیں۔
چچی:تو اور کہاں رکھیں۔
چچا:ہمیں کیوں کر معلوم ہو سکتا تھا کہ ڈبا طاق میں رکھا ہے۔
چچی:عقل سے کام لے کر۔
چچا:(کچھ کہنا چاہتے ہیں۔ پھر رک جاتے ہیں۔ پھر سینے میں سانس بھرکر کچھ کہنے کو ہیں رک جاتے ہیں۔)ناقص العقل۔
(بائیں ہاتھ کے دروازے سے باہر چلے جاتے ہیں۔)
چچی:(امامی)بس چپ ہو جاؤ۔ آج صبح سے ان کے سر پر بھوت سوا رہے۔ صبح ہی صبح نہ اللہ کا نام نہ رسول کا۔ غریب لڑکے پرپل پڑے۔ جا جا کر منھ ہاتھ دھو لے۔
(امامی بیچ کے دروازے سے غسل خانے میں جاتا ہے۔ چچی بستر وغیرہ ٹھیک کرتی ہیں۔ پھر دائیں سے باہر چلی جاتی ہے۔)
چچی:(باہر سے) منھ دھو چکا  ہو تو ادھر باورچی خانے میں آ جا۔
امامی:ابھی آیا۔
(غسل خانے میں سے منھ پونچھتا ہوا نکلتا ہے  اور دائیں سے باہر چلا جاتا ہے۔)
چچا:(بائیں سے اندر آتے ہیں چہرہ تمتمایا ہوا ہے بڑبڑا رہے ہیں۔) ربڑ کی تھیلی بخش دو باپ کی میراث، موچی کہیں کا۔
امامی:(کشتی میں چائے لے کر آتا ہے) بیوی نے چائے بھجوائی ہے۔
چچا:لے جا واپس  اور کہہ دے کہ اسے بھی اٹھا کر طاق میں رکھ دیں۔ (امامی چائے لے کر چلا جاتا ہے) نوکروں کے سامنے کیا ہمسایوں کے سامنے تک مجھے رسوا کر ڈالا۔ ورنہ اس پٹھان کی طاقت تھی کہ پالش کا طعنہ دے جاتا۔۔۔ آخر کوئی حد بھی ہو۔۔۔ بس اب ہو چکی۔۔۔ اب نہیں ادھر کو دنیا ادھر ہو جائے۔۔۔ مگر انکار۔۔۔ جب دیکھو نوکروں کی طرفداری۔۔۔  زندگی اجیرن کر ڈالی۔۔۔ آیا تھا بڑا طاق۔۔۔ طاق کا بچہ۔۔۔  طاق میں پالش کی شیشی منگا کر نہ رکھی گئی۔ شیشی ہوتی تومیں کیوں منگاتا اس چمار سے پالش۔ میری عقل ماری گئی تھی۔۔۔ جو برابر پالش لے کر ربڑ کی تھیلی انھیں دے ڈالو۔ بڑے آئے کہیں کے۔(دائیں ہاتھ کے دروازے کے پاس کھڑے ہو کر اندر جھانکتے ہیں پھر واپس لوٹتے ہیں۔)ہم نہیں پئیں گے چائے امامی کو پلا دیں۔
(بائیں ہاتھ کے دروازے سے باہر چلے جاتے ہیں۔)
(ودو  اور چھٹن اندر آتے ہیں۔ ودو تولیہ ہاتھ میں لئے ہے۔ غسل خانے میں چلا جاتا ہے۔ چھٹن  لٹو سے کھیلتا ہے۔ غسل خانے کا دروازہ بند ہے۔ پانی گرنے کی آواز آتی ہے۔ چھٹن لٹو چھوڑ کر جاتا ہے  اور غسل خانے کا دروازہ پیٹتا ہے۔)
چھٹن:جلدی نکلو ہم بھی نہائیں گے۔
ددو:(اندر سے)نہیں نکلتے۔ نہا لیں گے تو نکلیں گے۔
چھٹن:(دروازہ پیٹ کر) نکلو گے کیسے نہیں۔
ددو:جاؤ جا کر اماں سے کہہ دو۔
چھٹن:نکلو۔۔۔ نکلو۔۔۔ 
(دروازہ پیٹتا ہے۔ پھر جا کر لٹو سے کھیلنے لگتا ہے۔)
(چچا غصے میں اندر آتے ہیں  اور سیدھے غسل خانے کے دروازے کی طرف جاتے ہیں۔ دروازہ بند ہے۔ چچا کا سراس سے ٹکراتا ہے۔)
ددو:(باہر سے)نہیں مانے گا تو چھٹن میں اماں سے جا کر کہہ دوں گا چھٹن مجھے نہانے نہیں دیتا۔
(چھٹن ہنسی کے مارے بے قرار ہو جاتا ہے۔ چچا سر سہلاتے ہیں۔ پھر چھٹن کو ہنستے ہوئے دیکھ کراس کی طرف لپکتے ہیں۔ چچی دائیں سے اندر آتی ہیں۔ چھٹن  دوڑ کر چچی سے لپٹ جاتا ہے۔ چچا بے بس ہو کر لوٹتے ہیں  اور چھٹن دائیں کو چلے جاتے ہیں۔)
چچا:(غسل خانے کا دروازہ پیٹ کر)نکل باہر۔
ددو:(اندر سے)نہا تو لوں۔
چچا:نہیں ابھی نکل۔
ددو:صابن تو اتار لوں۔
چچا:کہہ جو دیا کہ ابھی نکل جیسا ہے ویسا ہی نکل۔
ددو:ابا صابن لگا ہے۔
چچا:آتا ہے باہر یا بتاؤں۔ صابن ہے تو ہوا کرے۔(ددو صابن منھ پر  اور  جسم پر ملے دھڑ سے تولیہ لپیٹے اندر آتا ہے۔)پاجی کہیں کا نکل ہی نہیں چکتا تھا۔ ابے کہا جو تھا ہم نے جیسا ہے  ویسا ہی نکل آ چیخوائے چلا جاتا ہے۔
(ایک چانٹا رسید کرتے ہیں۔)
ددو:(روتا ہے)صابن گھس گیا آنکھوں میں۔
(روتا ہے۔)
چچا:(فوراً غسل خانے میں گھس جاتے ہیں  اور اندر سے چٹخنی چڑھا لیتے ہیں۔ ددو دروازے پر کھڑا رو رہا ہے) تو نہیں چپ ہو گا(ددو روتا ہے)دیکھ میں کہتا ہوں سرک جا یہاں سے ، نہیں اچھا نہ ہو گا۔ میں دروازہ کھول کر اتنی لگاؤں گا کہ اماں ربڑ کی تھیلی سے سینک کرتی پھر یں گی۔
چچی:(دائیں سے اندر آتی ہیں)کیا ہوا لال کیوں رو رہا ہے؟ آ جا تو میرے پاس آ جا؟
ددو:(روکر)ابا نہانے نہیں دیتے۔ غسل خانے میں سے نکال دیا۔دیکھو تو اماں سارے پنڈے  پر صابن لگا ہے۔
چچی:حد کرتے ہیں بعض دفعہ تو بچوں کی سی باتیں کرنے لگتے ہیں  اور  آج صبح سے تو نہ جانے کیا آفت آ رہی ہے۔ معلوم ہوتا ہے کسی سے لڑ کر آتے ہیں۔ چل میں تجھے نہلا دوں۔ پھر کوئی  اور کام کروں گی۔
(چچی ددو کو لے کر دائیں کو جاتی ہیں۔ چچا غسل خانے کا دروازہ کھول کر دیکھتے ہیں پھر بند کر لیتے ہیں۔ ددو اور چچی لوٹ کر آتے ہیں۔)
چچی:(غسل خانے کے دروازے کے باہر کھڑے ہو کر)چھٹن کے ابا دوسرا تولیہ لادوں؟تولیہ تو بچہ باندھ کر چلا آیا ہے۔
(پانی گرنے کی آواز۔)
چچی:(ددو سے)چل توتو چل۔ نہیں لیتے تولیہ تو نہ لیں۔
(دونوں چلے جاتے ہیں۔)
چچا:(دروازہ کھول کر اندر آتے ہیں۔ گیلا کرتہ پاجامہ پہن رکھا ہے) ہونہہ! (بائیں دروازے سے باہر چلے جاتے ہیں۔ پھر فوراً ہی اندر آتے ہیں جیسے کچھ ڈھونڈ رہے ہوں۔ غسل خانے میں جاتے ہیں پھر اندر آتے ہیں) نہ جانے کہاں چلی گئی۔(طاق میں تلاش کرتے ہیں) طاق سب چیزیں طاق۔۔۔ بدمعاش’’ پالش کی شیشی منگوا کر دیکھئے گا‘‘۔ بس یہی تو خرید سکتا ہے پالش  اور تو سب قلانچ ہیں۔ایک دم سے چھ شیشیاں خرید کے لاؤں گا  اور سب کو طاق۔۔۔ پاجی حرام خور تمباکو اٹھا کر طاق میں رکھ گیا مگر۔۔۔ اس پٹھان کے ہاتھوں ذلیل کرا دیا۔ (پھر اکٹروں بیٹھ نعمت خانے کے نیچے دیکھتے ہیں)لاحول ولا قوۃ۔ گئی تو کہاں گئی۔(تکیے کے نیچے دیکھتے ہیں)آخر پر تو نہیں لگ گئے اسے۔ (تخت پر رکھے ہوئے کپڑوں کو ٹٹول کر دیکھتے ہیں) یہاں بھی نہیں۔(چاروں طرف گھوم کر) اس گھر میں ہر چیز غائب ہو جاتی ہے۔ پھوہڑ پن کی حد ہو گئی۔ بھلا ان سے کوئی پوچھے کہ اگر  پالش کی شیشی منگوا کر رکھ لیتیں تو کیا حرج تھا۔ (پھر تلاش میں لگ جاتے ہیں۔ تخت پر کے میلے کپڑے اٹھا کر ایک ایک کر کے جھاڑتے ہیں) کم بخت سوئی بھی ہوتی تو الگ ہو کر گر پڑتی۔ لاحول ولاقوۃ الا با للہ۔(لوٹوں کے نیچے دیکھتے ہیں)سمجھ میں نہیں آتا کہ کہاں ہو سکتی ہے۔ (داڑھی کھجاتے ہیں) اچھا صبح سے شروع کروں۔۔۔ صبح۔۔۔  خانصاحب۔۔۔  اپنے پاس انڈے دینے دیجئے۔ بدمعاش! رات کے تین بجے پیٹ میں درد کر لیا۔ تکلیف وہ انسان  اور یہ نہیں کہ صبح تک انتظار کر لیں ، نہیں لاٹ صاحب کے بچے رات کے تین بجے جگوائیں گے شریف آدمیوں کو اور اسے دیکھو کہ صبح صبح جا کر پرائیویٹ بات خانصاحب سے کہہ دی۔ کمینہ، کم ظرف، بھلا یہ بات ان سے کہنے کی تھی۔(پھر بستہ ٹٹولتے ہیں) یعنی حد ہو گئی۔ ارے او۔(رک جاتے ہیں) بندو نامعقول۔ گدھا۔ خوب یاد آیا۔صبح باورچی خانہ میں گیا تھا انگیٹھی لینے۔ شاید وہیں رکھ دی ہو گی۔ (باورچی خانہ میں جھانکتے ہیں) دیکھی بیگم صاحبہ کی حرکت، ایسی چپ چپ  اور انجان سی بنی بیٹھی ہیں گویا کوئی بات ہی نہیں ہوئی۔ ہونہہ!اس طرف نظر ہی نہیں اٹھاتیں۔ چہرے پر کیا پارسائی  اور  شہدا پن برس رہا ہے۔ (چٹکی بجا کر) اب آیا سمجھ میں۔ بھٹیارہ ہے نمازی تو ضرور ہے۔ دغا بازی۔ انھوں نے ہی چھپا رکھی ہے۔ تبھی تو بے نیازی کا یہ عالم ہے۔۔۔  خیال ہو گا کہ آخر ہار جھک مار کر مانگنے آئے گا۔ (پھر جھانکتے ہیں) اب اس طرف دیکھا نا۔ میں پہلے ہی جانتا تھا کہ چپکے چپکے میری پریشانیوں کا تماشا دیکھ رہی ہیں۔ اس بچپن کی بھلا کوئی حد بھی ہے۔ میں نے بھی بیگم صاحبہ کا پاندان ہی غائب نہ کیا  ہو تو کہنا۔ (مو وا اندر آتا ہے) کیوں بے مو وے ! بیوی کیا کر رہی ہیں؟
مو وا:ہنڈیا بگھار  رہی ہیں۔
(چلا جاتا ہے۔ بائیں ہاتھ کے دروازے سے)
چچا:(ٹہلتے ہیں)کیا بے ہودہ مذاق ہے  اور اگر  میں ان کی اوڑھنی کو دیا سلائی دکھا دوں جب؟
بنو:(بنو اندر آتی ہے۔ ہنڈ کلیا کا سامان لئے ہوئے ہے) ابا میاں گر کے چاول کھاؤ گے؟
چچا:ادھر تو آ بنو۔ ایک کام کیجو۔ ہماری عینک کھو گئی ہے۔ باورچی خانے میں رکھی تھی۔ ڈھونڈ کر لادے۔
بنو:کون سی عینک؟
چچا:احمق کہیں کی۔ جو عینک ہم لگاتے ہیں  اور کون سی، مگر دیکھ تیری اماں کو نہ معلوم ہونے پائے۔
بنو:(مسکرا کر) اپنی عینک لگا تو رکھی ہے آپ نے۔
چچا:(چونک کر ہاتھ آنکھوں کی طرف بڑھاتے ہیں)ہیں !(اتارتے ہیں۔ ہاتھ میں لے کر گھماتے ہیں۔ سوچتے ہیں۔ پھر بنو کی طرف دیکھ کر)یہ یہیں تھی۔ کب لگائی تھی ہم نے؟
بنو:(زور سے قہقہہ لگاتی ہے)اماں !اماں !ہم تواماں کو سنائیں گے۔
(بھاگنے لگتی ہے)
چچا:(لپک کر اسے پکڑ لیتے ہیں) ہیں ہیں !کیا ہوا؟کہاں چلی؟ گلاب جامن کھائے گی۔ اری وہ بات توہم نے مذاق میں کہی تھی، پاگل کہیں کی۔ اس میں اماں کو سنانے کی کیا بات ہے۔ دیوانی ہوئی ہے۔ کیا لائیں تیرے لئے بازار سے؟
بنو:(بھاگنے کی کوشش کرتی ہے)اماں !اماں !!
چچا:تھپڑ ماروں گا میں۔
بنو:اماں !اماں !!
چچا:بدتمیز۔
(بنو کو دھکا دے دیتے ہیں۔ وہ گر کر رونے لگتی ہے۔ چچی جلدی سے بائیں ہاتھ کے دروازے سے باہر چلے جاتے ہیں)
چچی:(باورچی خانے سے)بنو۔ او بنو۔ کیوں ریں ریں کر رہی ہے۔ کیا ہوا؟ (چچی دائیں سے آتی ہیں۔بنو کر اٹھا کر پیار کرتی ہیں) کیوں رو رہی ہے۔ صبح صبح کس نے مارا؟
بنو:ابا۔۔۔ (روکر)ابا۔۔۔ 
چچی:کوئی شرارت کی ہو گی؟
بنو:(ناک پونچھتے ہوئے) نہیں اباکی عینک۔۔۔ 
چچا:(بائیں سے اندر آتے ہیں۔ بڑی سی ٹوکری میں مٹھائی کی ہاتھ میں لئے ہیں) ابے او چھٹن، او للو، چلو۔ آؤ ہم تمہارے لئے مٹھائی لائے ہیں۔لے بنو بیٹا تو بھی لے۔(سب کو مٹھائی تقسیم کرتے ہیں۔ چچی باورچی خانے میں چلی جاتی ہیں)لے ددو تو ایک  اور  حصہ لے  اور  بنو تو بھی لے۔(کاغذ پر مٹھائی رکھ کر) لے بندو یہ بیوی کودے آ۔(بندو مٹھائی کولے کر دائیں کو جاتا ہے۔ سب بچے مٹھائی کھاتے ہیں۔)
چچا:(فٹ لائٹ کے قریب آ کر)او امامی  ذرا ادھر تو آ یار۔ یہ  لو تم ایک آنہ  اور  اگر کام کرو تو چونی انعام۔ دیکھ خانصاحب نکڑ کی دوکان پر حجام کے ہاں بیٹھے خط بنوا رہے ہیں۔ بائیسکل ان کا دوکان کے باہر رکھا ہے۔ تو چپکے سے جا کران کے بائیسکل میں پنکچر کر دیجیو۔ بڑے آئے پالش کی شیشی والے۔
(پردہ)
 

سعادت حسن منٹو

محبت کی پیدائش

(خالد سیٹی بجا رہا ہے۔ سیٹی  بجاتا بجاتا خاموش ہو جاتا ہے۔ پھر ہولے ہولے اپنے آپ سے کہتا ہے۔)
خالد:اگر محبت ہاکی یا فٹ بال میچوں میں کپ جیتنے ، تقریر کرنے  اور  امتحانوں میں پاس ہو جانے کی طرح آسان ہوتی تو کیا کہنے تھے۔۔۔  مجھے سب کچھ مل پاتا۔ سب کچھ (پھر سیٹی بجاتا ہے) نیلے آسمان میں ابابیلیں اڑ رہی ہیں اس چھوٹے سے باغیچے کی پتی پتی خوشی سے تھرا رہی ہے پر میں خوش نہیں ہوں۔ میں بالکل خوش نہیں ہوں۔
حمیدہ:(دھیمے لہجے میں) خالد صاحب!
(خالد خاموش رہتا ہے)
حمیدہ:(ذرا زور سے)خالد صاحب!
خالد:(چونک کر) کیا ہے؟کوئی مجھے بلا رہا ہے؟
حمیدہ:میں ہوں !۔۔۔ مجھے آپ سے ایک ضروری کام ہے۔
خالد:اوہ!حمیدہ۔۔۔ کہو، یہ ضروری کام کیا ہے۔۔۔ میں یہاں یونہی لیٹے لیٹے اونگھنے لگ گیا تھا۔ کیا کسی کتاب کے بارے میں کچھ کہنا ہے؟۔۔۔  مگر تم نے مجھے اتنا قابل کیوں سمجھ رکھا ہے۔۔۔ فلسفے میں میں اتنا ہوشیار نہیں جتنی کہ تم ہو۔ عورتیں فطرتاً فلسفی ہوتی ہیں۔
حمیدہ:میں آپ سے فلسفے کے بارے میں گفتگو کرنے نہیں آئی۔ افلاطون  اور  ارسطو اس معاملے میں میری مدد نہیں کر سکتے جتنی آپ کر سکتے ہیں۔
خالد:میں  حاضر ہوں۔
حمیدہ:میں بہت جرأت سے کام لے کر آپ کے پاس آئی ہوں۔ آپ یقین کیجئے کہ میں نے بہت بڑی جرأت کی ہے۔۔۔ بات یہ ہے۔۔۔  مجھے شرم محسوس ہو رہی ہے۔۔۔ مگر نہیں۔۔۔ اس میں شرم کی کونسی بات ہے۔۔۔ مجھے یہ کہنا ہے کہ پرسوں رات میں نے اباجی کو امی جان سے یہ کہتے سنا کہ وہ آپ سے میری شادی کر رہے ہیں۔
خالد:(خوش ہو کر) سچ مچ؟
حمیدہ:جی ہاں۔۔۔ میں نے یہ سنا ہے کہ بات پکی ہو گئی ہے۔۔۔   اور  اس فائنل کے بعد ہم بیاہ دیئے جائیں گے۔
خالد:(خوشی کے جذبات کو دبانے کی کوشش کرتے ہوئے) حد ہو گئی ہے۔۔۔  مجھے تو کسی نے بتایا ہی نہیں۔۔۔ یہ چپکے چپکے انھوں نے بڑا دلچسپ کھیل کھیلا۔۔۔  دراصل بات یوں ہوئی ہے کہ میں نے اپنی امی جان سے ایک دو مرتبہ۔۔۔ تمہاری تعریف کی تھی  اور  کہا تھا کہ جو شخص حمیدہ جیسی۔۔۔  حمیدہ جیسی۔۔۔ حمیدہ جیسی۔۔۔ حمیدہ جیسی پیاری لڑکی کا شوہر بنے گا۔۔۔  وہ کس قدر خوش نصیب ہو گا۔ (ہنستا ہے)حد ہو گئی ہے۔۔۔  میں یہاں اسی فکر میں گھلا جا رہا تھا کہ تم کہیں کسی  اور کی نہ ہو۔ جاؤ (خوب ہنستا ہے)۔۔۔  دیکھو نیلے آسمان میں ابابیلیں اڑ رہی ہیں۔۔۔  اس باغیچے کی پتی پتی خوشی سے تھرا رہی ہے۔۔۔  اور  میں بھی خوش ہوں۔۔۔  کس قدر خوش (ہنستا ہے) حمیدہ اب تمہیں ہم سے پردہ کرنا چاہئے۔۔۔  ہم تمہارے ہونے والے شوہر ہیں۔
حمیدہ:مگر مجھے یہ شادی منظور نہیں۔!
خالد:شادی منظور نہیں۔۔۔  پھر تم نے یہ بات کیوں چھیڑی؟۔۔۔  میں تمہیں نا پسند ہوں کیا؟
حمیدہ:خالد صاحب!میں اس معاملے پر زیادہ گفتگو کرنا نہیں چاہتی۔ میں آپ سے صرف یہ کہنے آئی تھی کہ اگر ہماری شادی ہو گئی۔ تو یہ میری مرضی کے خلاف ہو گی۔ ہماری دونوں کی زندگی اگر ہمیشہ کے لئے تلخ ہو گئی تو اس کے ذمہ دار آپ ہوں گے۔ میں نے اپنے دل کی بات آپ سے چھپا کر نہیں رکھی، جو فرض میرے ماں باپ کو ادا کرنا چاہئے تھا۔ میں نے ادا کر دیا ہے آپ عقل مند ہیں۔ روشن خیال ہیں۔ اس لئے میں آپ کے پاس آئی۔ ورنہ یہ راز قبر تک میرے سینے میں محفوظ رہتا۔
خالد:یہ جھوٹ ہے میں تم سے محبت کرتا ہوں۔
حمیدہ:ہو گا۔ مگر میں آپ سے محبت نہیں کرتی۔
خالد:اس میں میرا کیا  قصور ہے؟
حمیدہ: اور اس میں میرا کیا قصور ہے؟
خالد:حمیدہ تم اچھی طرح جانتی ہو کہ میں جھوٹ نہیں بولا کرتا۔ میں سچ کہتا ہوں کہ میرا دل تمہاری  اور صرف تمہاری محبت سے بھرا ہے۔
حمیدہ:لیکن میرا دل بھی تو آپ کی محبت سے بھرا ہو۔۔۔  میرے اندر سے بھی تو یہ آواز پیدا ہو کہ حمیدہ آپ کو چاہتی ہے۔۔۔  میں بھی تو آپ سے جھوٹ نہیں کہہ رہی۔۔۔ آپ مجھ سے محبت کرتے ہیں تو آپ کی محبت اس وقت مجھ پرکیا اثر کر سکتی ہے جب میرا دل آپ کی محبت سے خالی ہو۔
خالد:ایک دیا دوسرے دیئے کو روشن کر سکتا ہے۔
حمیدہ:صرف اس صورت میں جب دوسرے دیئے میں تیل موجود ہو۔۔۔  یہاں میرا دل  تو بالکل خشک ہے آپ کی محبت کیا کر سکے گی۔ میں نے آج تک آپ کو ان نگاہوں سے کبھی نہیں دیکھا جو محبت پیدا کر سکتی ہیں۔۔۔  اس کے علاوہ کوئی خاص بات بھی تو نہیں ہوئی جس سے یہ جذبہ پیا ہو سکے۔۔۔ لیکن میں آپ کے بارے میں اچھی طرح جانتی ہوں کہ آپ اچھے نوجوان ہیں با اخلاق ہیں۔ کالج میں سب سے زیادہ ہوشیار طالب علم ہیں۔ آپ کی صحت آپ کی علمیت، آپ کی قابلیت قابل رشک ہے۔ آپ ہمیشہ میری مدد کرتے رہے ہیں۔ مگر مجھے افسوس ہے کہ میرے دل میں آپ کی محبت ذرہ بھر بھی نہیں ہے۔۔۔  میر ا خیال ہو سکتا ہے کہ درست نہ ہو۔ پریہ تمام خوبیاں جو آپ کے اندر موجود ہیں ضروری نہیں کہ وہ کسی عورت کے دل میں آپ کی محبت پیدا کر دیں۔
خالد:تم ٹھیک کہہ رہی ہو۔ مجھے اس کا احساس ہے۔
حمیدہ:تو کیا میں امید رکھوں کہ آپ مجھے اس بے مرضی کی شادی سے بچانے کی ہر ممکن کوشش کریں گے۔
خالد:مجھ سے جو کچھ ہو سکے گا۔ ضرور کروں گا۔
حمیدہ:تومیں جاتی ہوں۔۔۔ بہت بہت شکریہ!
(چند لمحات تک خاموشی طاری رہتی ہے۔۔۔ خالد درد ناک سروں میں سیٹی بجاتا ہے۔۔۔)
خالد:سسکیوں میں نیلے آسمان میں ابابیلیں اڑ رہی ہیں۔ اس چھوٹے سے بغیچے کی پتی پتی خوشی سے تھرتھرا رہی ہے۔ میں خوش نہیں۔ بالکل خوش نہیں ہوں۔
(اسی روز شام کو خالد کے گھر میں)
ڈپٹی صاحب:(خالد کا باپ۔ دروازے پر آہستہ سے دستک دے کر)بھئی میں ذرا  اندر آ سکتا ہوں۔
خالد:آئیے آئیے۔ اباجی!
ڈپٹی صاحب:میں نے بہت مشکل سے تمہارے ساتھ چند باتیں کرنے کی فرصت نکالی۔ یوں کہو کہ ایسا اتفاق ہو گیا کہ تم بھی گھر میں موجود ہو اور مجھے بھی ایک، آدھ گھنٹے تک کوئی کام نہیں۔۔۔ بات یہ ہے کہ تمہاری ماں نے تمہاری شادی کی بات چیت پکی کر دی ہے لڑکی حمیدہ ہے جس کو تم اچھی طرح جانتے ہو۔ تمہاری کلاس میٹ ہے  اور میں نے سنا ہے کہ تم دل ہی دل میں اس سے ذرا۔۔۔ محبت بھی کرتے ہو چلو اچھا ہوا۔۔۔  اب تمہیں  اور کیا چاہئے۔۔۔  امتحان پاس کرو اور دلہن کولے آؤ۔
خالد:پر اباجی،  میں نے تو یہ سن رکھا تھا کہ حمیدہ کی شادی مسٹر بشیر سے ہو گی جو پچھلے برس ولایت سے ڈاکٹر ی امتحان پاس کر کے آئے ہیں۔
ڈپٹی صاحب:شادی اس سے ہونے والی تھی مگر حمیدہ کے والدین کو جب معلوم ہوا کہ وہ شرابی  اور آوارہ مزاج ہے تو انھوں نے یہ خیال موقوف کر دیا لیکن تمہیں ان باتوں سے کیا تعلق۔۔۔ حمیدہ تمہاری ہو رہی ہے۔ ہو رہی ہے کیا ہو چکی ہے۔
خالد:حمیدہ راضی ہے کیا؟
ڈپٹی صاحب:ارے راضی کیوں نہ ہو گی؟جب ڈپٹی ظہور احمد کے بیٹے خالد کی شادی کا سوال ہو، تو اس میں رضامندی کی ضرورت ہی کیا ہے۔
خالد:مجھے بنا رہے ہیں آپ؟
ڈپٹی صاحب:رہنے دو۔اس قصے کو، مجھے  اور بہت سے کام کرنا ہے۔ اچھا تومیں چلا۔۔۔  پر ایک  اور بات بھی تو مجھے تم سے کرنا تھی۔ تمہاری ماں نے ایک لمبی چوڑی فہرست بنا کر دی تھی۔۔۔ ہاں یاد آیا۔۔۔  دیکھو بھئی نکاح کی رسم پرسوں یعنی اتوار کو ادا ہو گی۔ اس لئے کہ حمیدہ کا باپ حج کو جانے سے پہلے اس فرض سے سبکدوش ہو جانا چاہتا ہے۔۔۔  ٹھیک ہے ، ٹھیک ہے ، ایسا ہی ہونا چاہئے  اور جب تمہاری ماں کہہ دے تو پھر اس میں کسی کلام کی گنجائش نہیں رہتی۔۔۔ میں نے ان لوگوں سے کہہ دیا ہے کہ ہم سب تیا رہیں۔ تمہیں جن لوگوں کوInvite   کرنا ہو گا کر لینا۔ مجھے اس درد سری میں مبتلا نہ کرنا بھئی، میں بہت مصروف آدمی ہوں۔
خالد:بہت اچھا اباجی!
ڈپٹی صاحب:ہاں ایک  اور  بات۔۔۔ ممکن ہے کہ میں تم سے کہنا بھول جاؤں اس لئے ابھی سے کان کھول کر سن لو۔۔۔ (رازدارانہ لہجہ میں) شادی کے بعد اپنی بیوی کو سر پر نہ چڑھا لینا۔ ورنہ یاد رکھو، بڑی آفتوں کا سامنا کرنا پڑے گا۔ اپنی ماں کی طرف دیکھ لو، کس طرح مجھے نکیل ڈالے رکھتی ہے۔
خالد:(ہنستا ہے)۔۔۔ نصیحت کا شکریہ!
ڈپٹی صاحب:شکریہ وکریہ کچھ نہیں تم سے جو کچھ میں نے کہا ہے اس کا خیال رکھنا  اور  بس۔۔۔ تومیں چلا۔۔۔  نکاح کے ایک روز پہلے مجھے یاد دلا دینا۔ تا کہ میں کہیں  اور نہ چلا جاؤں۔
خالد:بہت اچھا اباجی!
(دروازہ بند کرنے کی آواز)
خالد:(ہولے ہولے گویا گہری فکر میں غرق ہے) بہت اچھا اباجی۔۔۔  بہت اچھا اباجی۔۔۔  میں نے کتنی جلدی کہہ دیا بہت اچھا اباجی۔۔۔  بہت اچھا۔۔۔ جو کچھ کہا ہوا ہے۔۔۔ اب اس کے سوا  اور چارہ ہی کیا ہے۔۔۔ نیلے آسمان میں ابابیلیں اڑتی رہیں گی بغیچوں میں پتیاں خوشی سے تھرتھراتی رہیں گی  اور یہ دل ہمیشہ کے لئے اجڑ جائے گا۔۔۔  اجڑ جائے گا!
(تیسرے روز کالج میں پرنسپل کا دفتر)
(گھنٹی بجائی جاتی ہے پھر دروازہ کھولا جاتا ہے۔)
چپراسی:جی حضور!
پرنسپل:خالد کو اندر بھیج دو۔
چپراسی:بہت اچھا حضور!
(دروازہ کھولنے  اور بند ہونے کی آواز پھر خالد کے آنے کی آواز)
پرنسپل:(کھانستا ہے) تمہیں اپنی صفائی میں کچھ کہنا ہے؟
(خالد خاموش رہتا ہے۔)
پرنسپل:(با رعب لہجے میں)تمہیں اپنی صفائی میں کچھ کہنا ہے؟
خالد:کچھ نہیں۔ میرا دل کوڑے کرکٹ سے صاف ہے۔
پرنسپل:تم گستاخ بھی ہو گئے ہو؟
خالد:کالج میں اگر کوئی گستاخ لڑکا نہ ہو تو پرنسپل اپنی قوتوں سے بے خبر رہتا ہے اگر اس کمرے کو جس میں آپ رہتے ہیں ترازو فرض کر لیا جائے تو میں اس ترازو کی وہ سوئی ہوں جو وزن بتاتی ہے۔
پرنسپل:تم مجھے اپنی اس بے ہودہ منطق سے مرعوب نہیں کر سکتے۔
خالد:یہ میں اچھی طرح جانتا ہوں۔
پرنسپل:(زور سے) تم خاک بھی نہیں جانتے۔
خالد:آپ بجا فرما رہے ہیں۔
پرنسپل:میں بجا نہیں فرما رہا۔ اگر میرا فرمانا بجا  ہوتا تو کل تم ایسی بے ہودہ حرکت کبھی نہ کرتے جس نے تمہیں سب لوگوں کی نگاہ میں ذلیل کر دیا ہے اب تم میں  اور ایک بازاری غنڈے میں کیا فرق رہا ہے۔
خالد:آپ سے عرض کروں؟
پرنسپل:کرو۔ کرو کیا عرض کرنا چاہتے ہو تمہاری یہ نئی منطق بھی سن لوں !
خالد:بازاری غنڈہ چوک میں کھڑا ہو کر جو اس کے دل میں آئے کہہ سکتا ہے مگر میں کچھ بھی نہیں کہہ سکتا۔ مجھ میں اتنی قوت نہیں ہے کہ اپنے دل کا تالا کھول سکوں جو تہذیب آج سے بہت عرصہ پہلے لگا چکی ہے بازاری غنڈہ مجھ سے ہزار درجے  بہتر ہے۔
پرنسپل:جو تھوڑا بہت تم میں  اور اس میں باقی رہ گیا ہے اب پورا کر لو۔۔۔  میں تمہیں اپنے کالج سے باہر نکال رہا ہوں۔
خالد:مگر۔۔۔ 
پرنسپل:مگر وگر کچھ بھی نہیں۔ میں فیصلہ کر چکا ہوں میرے کالج میں ایسا لڑکا ہرگز نہیں رہ سکتا۔۔۔ جو بد چلن ہو، آوارہ ہو۔ کالج میں شراب پی کر آنا ایسا جرم نہیں کہ سزا دیئے بغیر تمہیں چھوڑ دیا جائے۔
خالد:اپنے آپ پر دوبارہ  غور فرمائیے۔ اتنی جلدی نہ کیجئے۔۔۔  آپ مجھے اپنے کالج سے ہمیشہ کے لئے باہر نہیں نکال سکتے۔
پرنسپل:(غصے میں) کیا کہا۔
خالد:میں نے یہ کہا تھا کہ مجھے اپنے کالج سے کیسے باہر نکال سکتے ہیں۔۔۔  آپ کو۔۔۔ آپ کو۔۔۔ میرے چلے جانے سے کیا آپ کو نقصان نہ ہو گا؟
پرنسپل:نقصان؟تمہارے چلے جانے سے مجھے کیا نقصان ہو سکتا ہے۔ تم جیسے دو درجن لڑکے میرے کالج سے چلے جائیں۔ خس کم جہاں پاک!
خالد:آپ میرا مطلب نہیں سمجھے پرنسپل صاحب!مجھے افسوس ہے کہ اب مجھے خود ستائی سے کام لینا پڑے گا۔ آپ کے سامنے یہ کالا بورڈ جو لٹک رہا ہے اس پر سب سے اوپر کس کا نام لکھا ہے۔ آپ بتانے کی تکلیف گوارا نہ کیجئے۔ یہ اسی آوارہ  اور بد چلن کا نام لکھا ہے ، جو یہ ظاہر کرتا ہے کہ بی اے میں وہ صوبے بھرمیں اول رہا۔ اس بورڈ کے ساتھ ہی ایک  اور  بورڈ لٹک رہا ہے جو آپ کو بتا سکتا ہے کہ ہندوستان کی کسی یونیورسٹی کا ہوشیار سے ہوشیار طالب علم بھی آپ کے کالج کی کالی بھیڑ خالد کا مقابلہ نہیں کر سکا۔ تقریر میں اس نے تین سال تک کسی کو آگے بڑھنے نہیں دیا۔ آپ کے پیچھے ایک  اور تختہ لٹک رہا ہے۔ اگر آپ کبھی اس پر نظر ڈالیں تو آپ  کو معلوم ہو سکتا ہے کہ خالد جب سے آپ کی ہاکی ٹیم کا کپتان بنا ہے شکست ناممکن ہو گئی ہے۔ فٹ بال کی ٹیم میں مجھ سے بہتر گول کیپر آپ کہاں سے تلاش کریں گے؟اخبار لکھتے ہیں کہ میں لوہے کا مضبوط جال ہوں ، سیسہ پلائی ہوئی دیوار ہوں۔۔۔  اور پچھلے برس میچ میں ہنگامہ برپا ہو گیا تھا۔ تو آپ کو بچانے کے لئے کس نے آگے بڑھ کر ڈھال کا کام دیا تھا اسی خاکسار نے۔۔۔ آپ اپنے فیصلے پر دو بارہ غور کیجئے۔
پرنسپل:کیا اب احسان جتلا کر تم مجھے رشوت دینے کی کوشش کر رہے ہو۔
خالد:پرنسپل صاحب آج کل دنیا کے سارے دھندے اسی طرح چلتے ہیں بچہ جب روئے نہیں ماں دودھ نہیں دیتی یہ تو آپ اچھی طرح جانتے ہیں۔ مگر آپ کو یہ بھی معلوم ہونا چاہئے کہ پڑوس میں اگر بن ماں کا یتیم بچہ رونا شروع کر دے تو میری ماں دودھ کی بوتل لے کر ادھر کبھی نہیں دوڑے گی۔۔۔ آپ نے آج تک مجھ پر اتنی مہربانیاں کی ہیں تو محض! اس لئے کہ مجھ میں خوبیاں تھیں  اور آپ مجھے پسند کرتے تھے  اور میں نے اس روز آپ کو اس لئے بچایا تھا کہ وہ میرا فرض تھا۔ میں آپ کو رشوت نہیں دے رہا۔ مجھے معلوم ہے کہ آپ سزا دے کر رہیں گے۔ میں خود سزا چاہتا ہوں۔ مگر کڑی نہیں۔۔۔ رشوت تو وہاں دی جاتی ہے جہاں بالکل اجنبیت ہو۔
پرنسپل:تم تقریر کرنا خوب جانتے ہو۔
خالد:(ہنس کر)یہ کالا بورڈ بھی جو آپ کے سامنے لٹک رہا ہے یہی کہتا ہے۔
پرنسپل:خالد۔۔۔ میں حیران ہوں کہ تم نے کالج میں شراب پی کر ادھم کیوں مچایا۔۔۔ تم شریر ضرور تھے ، مگر مجھے معلوم نہ تھا۔ تم شراب بھی پیتے ہو۔ تمہارے کیریکٹر کے بارے میں مجھے کوئی شکایت نہ تھی۔ مگر کل کے واقعہ نے تمہیں بہت پیچھے ہٹا دیا ہے۔
خالد:جب کھائی پھاندنا ہو تو ہمیشہ دس بیس قدم پیچھے ہٹ کر کوشش کی جاتی ہے ہو سکتا ہے کہ میں نے اپنی زندگی میں ایک گہری کھائی پھاندنے کی کوشش کی ہو۔
پرنسپل:مجھے افسوس ہے کہ تم اس کوشش میں اوندھے اس گہری کھائی میں گر پڑے ہو۔
خالد:ایسا ہی ہو گا۔ مگر مجھے افسوس نہیں۔
پرنسپل:تواب تم کیا چاہتے ہو؟
خالد:میں کیا چاہتا ہوں؟۔۔۔ کاش کہ میں کچھ چاہ سکتا۔ آپ سے میری صرف یہ  گزارش ہے کہ سزا دیتے وقت پرانے خالد کو یاد رکھئے۔ بس۔!
پرنسپل:تمہیں ایک سال کے لئے کالج سے خارج کر دینے کا حکم میں لکھ چکا ہوں یہ  سزا تمہاری ذلیل حرکت کے مقابلے میں بہت کم ہے۔ اس لئے تم معلوم کر سکتے ہو کہ پرانے خالد کو میں نے ابھی تک دل سے محو نہیں کیا۔
خالد:میں آپ کا بے حد ممنون ہوں۔ ایک سال کے بعد جب خالد پھر آپ کے پاس آئے گا۔ تو وہ پرانا ہی ہو گا۔
پرنسپل:اب تم چپ چاپ یہاں سے چلے جاؤ اور دیکھو۔ اس غم کو دور کرنے کے لئے کہیں شراب خانے کا رخ نہ کرنا۔
خالد:ایک بار جو میں نے پی ہے۔ وہی عمر بھر کے لئے کافی ہے آپ بے فکر رہیں۔
(دروازہ کھلنے  اور بند کرنے کی آواز)
(دروازے بند کرنے کے ساتھ ہی دس پندرہ لڑکوں کی آوازوں کا شور۔ پیدا کیا جائے یہ لڑکے خالد سے طرح طرح کے سوال پوچھیں۔)
۱۔کیوں خالد کیا ہوا؟
۲۔سال بھرکے لئے Expel    کر دئیے گئے؟
۳۔پر میں پوچھتا ہوں۔ شراب پی کر تمہیں کالج ہی میں آ کر ادھم مچانا تھا؟
۴۔تم نے سخت غلطی کی، شراب تومیں بھی پیتا ہوں ، مگر کسی کو کانوں کان 
خبر نہیں ہوتی؟
۵۔کیا جانے اس کے سر پرکیا وحشت سوار ہوئی؟
۶۔پہلی دفعہ پی  اور بری طرح پکڑے گئے میرے یار؟
۷۔اب کیا ہو گا؟
خالد:(تنگ آ کر)بکواس نہ کرو۔ جو کچھ ہو چکا ہے تمہارے سامنے ہے جو کچھ ہو گا وہ بھی تم دیکھ لو گے۔ دنیا کی نگاہوں سے کوئی چیز پوشیدہ بھی رہی ہے؟
(کالج کے گھنٹے کی آواز ٹن ٹن ٹن)
خالد:جاؤ۔ جاؤ اپنی اپنی کلاس Attend   کرو۔۔۔ مجھے میرے حال پر چھوڑ دو۔
(چند لمحات کے بعد خاموشی طاری ہو جاتی ہے۔)
خالد:بڑے بڑے معرکہ خیز میچوں میں حصہ لیا ہے بڑی بڑی چوٹیں کھائی ہیں مگر یہ تھکن جواس وقت محسوس ہو رہی ہے آج تک کبھی طاری نہیں ہوئی۔ بغیچے کی اس جھاڑی کے پاس حمیدہ نے میرے دل کے ٹکڑے کئے تھے۔ اب یہیں تھوڑی دیر بیٹھ کران کو جوڑتا ہوں۔۔۔  دل ٹوٹا ہوا ہو مگر پہلو میں ضرور ہونا چاہئے۔۔۔  اس کے بغیر زندگی فضول ہے۔۔۔ 
(وقفہ)
۔۔۔ اس وقت مجھے کسی ہمدرد کی کتنی ضرورت محسوس ہو رہی ہے۔۔۔  مگر۔۔۔ 
(گیت)
کون کسی کا میت منوا
کون کسی کا میت!
راگ سبھا ہے دنیا ساری
جیون دکھ کا گیت
منوا کون کسی کا میت
رام بھروسے  کھینے والے 
نیا کو منجدھار!
اپنے ہاتھوں آپ ڈبو دے 
کیوں ڈھونڈے پتوار
ڈبو دی۔۔۔  اپنے ہاتھوں سے آپ ڈبو دی۔۔۔ 
حمیدہ:خالد صاحب۔
(خالد خاموش رہتا ہے۔)
حمیدہ:(ذرا بلند آواز سے)خالد صاحب!
خالد:(چونک کر)کیا ہے؟۔۔۔ اوہ!حمیدہ تم ہو۔۔۔ میں۔۔۔ میں۔۔۔  شاید گا رہا تھا۔
حمیدہ:میں سن رہی تھی۔
خالد:سن رہی تھیں۔۔۔ کیا سچ مچ؟۔۔۔ تو معلوم ہو گیا نا تمہیں کہ میں کتنا بے سرا ہوں۔۔۔  اور یہ گیت جو میں گا رہا تھا کتنا اوٹ پٹانگ تھا۔ ہاں تو۔۔۔  کیا تمہیں کسی بات کے بارے میں کچھ پوچھنا ہے؟
حمیدہ:میں یہ پوچھنے آئی ہوں کہ کل آپ نے میری غیر حاضری میں کیا کیا؟
خالد:اوہ۔۔۔ تم کل کی بات پوچھ رہی ہو۔ مگر جو کل کی بات ہو چکی۔۔۔  اس کے متعلق پوچھ کر کیا کرو گی؟
حمیدہ:کیا آپ نے سچ مچ کل شراب پی کر یہاں شور و غل مچایا؟
خالد:یہ تم کیوں پوچھ رہی ہو۔
حمیدہ:مجھے یقین نہیں آتا۔
خالد:کہ میں نے تمہارے کہے پر عمل کیا ہو گا؟
حمیدہ:(حیرت سے)میرے کہے پر؟میں نے آپ سے شراب پینے کو کبھی نہیں کہا۔
خالد:تو کیا زہر پینے کو کہا تھا؟
حمیدہ: اور اگر میں نے کہا ہوتا تو؟
خالد:میں کبھی نہ پیتا۔
حمیدہ:کیوں؟
خالد:اس لئے کہ میں مرنا نہیں چاہتا۔ میں تم محبت کرتا ہوں۔ اس میں کوئی شک نہیں مگر میں اس محبت کی شکست پر خود کو ہلاک کرنے کے لئے تیار نہیں۔ پرانے عاشقوں کا فلسفہ میری نگاہوں میں فرسودہ ہو چکا ہے جب تک میں زندہ رہ سکوں گا تمہاری محبت اپنے دل میں دبائے رہوں گا۔تم میری آنکھوں کے سامنے رہو گی تو میرے زخم ہمیشہ ہرے رہیں گے۔۔۔ جب ایک روگ اپنی زندگی کو لگایا ہے تو کیوں نہ وہ عمر بھر تک ساتھ رہے۔ تم مجھ سے محبت نہیں کرتیں تو اس  کا یہ مطلب نہیں کہ میں اپنی محنت کا گلا گھونٹ دوں۔
حمیدہ:تو آپ نے صرف میری محبت کی خاطر اپنے آپ کو رسوا کیا؟
خالد:ظاہر ہے۔
حمیدہ:لیکن کیا آپ کو اس رسوائی کے علاوہ کوئی  اور  راستہ نظر نہ آیا؟
خالد:کئی راستے تھے لیکن مجھے یہی اچھا نظر آیا۔ تم خود دیکھ لو گی کہ ہینگ پھٹکری لگے بغیر رنگ چوکھا آئے۔۔۔ آج شام ہی کو جب تمہارے گھر میرے کالج سے نکال دینے کی خبر پہنچے گی تو تمہارا وہ کام فوراً ہو جائے گا۔ جس کے لئے تم نے مجھ سے امداد طلب کی تھی۔ نہ میں نے اپنے والدین کی عدول حکمی کی  اور نہ تمہیں اپنے ماں باپ کو ناراض کرنے کا موقع ملا۔ بتاؤ کیا میں نے غلط راستہ منتخب کیا۔
حمیدہ:لیکن یہ بدنامی، یہ رسوائی، جو آپ نے مول لی؟
خالد:مجھے اب شادی نہیں کرنا ہے۔۔۔ جو یہ رسوائی  اور بدنامی میرے حق میں غیر مفید ہو گی۔
حمیدہ: اور اگر آپ کو شادی کرنی پڑی تو؟
خالد:پاگل ہو گئی ہو۔۔۔ جب تم ایسے مرد سے شادی کرنے کو تیار نہیں ہو جس سے تم محبت نہیں کر سکتیں تومیں کیونکر ایسی عورت سے شادی کر سکتا ہوں جس سے میں محبت نہیں کرتا؟
حمیدہ:ممکن ہے آپ کوکسی سے محبت ہو جائے !
خالد:یہ ناممکن ہے جس طرح تمہارے دل میں میری محبت پیدا نہیں ہو سکتی اسی طرح میرے دل میں  اور کسی کی محبت پیدا نہیں ہو سکتی۔۔۔  مگر اس گفتگو سے کیا فائدہ۔۔۔ میری روح کو سخت تکلیف پہنچ رہی ہے۔
حمیدہ:آپ نے کیسے کہہ دیا کہ میرے دل میں محبت پیدا نہیں ہو سکتی؟
خالد:میں نے یہ کہا تھا کہ تمہارے دل میں میری محبت پیدا نہیں ہو سکتی؟
حمیدہ:اگر ہو جائے؟
خالد:(حیرت زدہ ہو کر)یعنی کیا؟
حمیدہ:میرے دل میں آپ کی محبت پیدا ہو جائے۔۔۔ ایکا ایکی مجھے ایسا محسوس ہونے لگے کہ میں آپ سے محبت کرتی ہوں۔ کیا ایسا نہیں ہو سکتا۔
خالد:اپنے دل سے پوچھو۔
حمیدہ:ایسی بات پوچھی نہیں جاتی اپنے آپ معلوم ہو جایا کرتی ہے۔۔۔  پڑوسی کے مکان میں اگر آگ لگ جائے تو کیا آپ دوڑے ہوئے اسی کے پاس جا کر پوچھیں گے۔ کیوں صاحب!کیا واقعی آپ کا مکان جل رہا ہے۔
خالد:میں تمہارا مطلب نہیں سمجھا۔
حمیدہ:میں ٹھیک سمجھا نہیں سکتی پر اب سمجھنے  اور سمجھانے کی ضرورت ہی کیا ہے جو کچھ آپ چاہتے تھے  اور جس کے متعلق مجھے وہم و گمان بھی نہ تھا۔ آج ایکا ایکی ہو گیا ہے۔
خالد:کیا ہو گیا ہے۔
حمیدہ:میرے دل میں آپ کی محبت پیدا ہو گئی ہے۔۔۔ اتوار کو ہمارا نکاح ہو رہا ہے۔
خالد:محبت؟میں۔۔۔ تم۔۔۔ میں۔۔۔ میں۔۔۔ نکاح۔۔۔ کیسے؟
حمیدہ:مجھے آپ سے شادی کرنا منظور ہے جب گھر میں آپ کے کالج سے نکال دیئے جانے کی بات شروع ہو گی تومیں سارا واقعہ بیان کر دوں گی۔۔۔  اس طرح کوئی بدگمانی پیدا نہ ہو گی۔ مگر مجھے افسوس ہے کہ آپ کا ایک برس ضائع ہو گیا۔
خالد:ایک برس ضائع ہو گیا۔۔۔ میں تمہیں اپنا بنانے کے لئے اپنی زندگی کے سارے برس۔۔۔ پر میں کیا سن رہا ہوں۔
حمیدہ:میں اب جاتی ہوں۔ مجھے پرنسپل صاحب سے مل کر یہ کہنا ہے کہ میں اس سال امتحان میں شریک نہیں ہو رہی اگلے برس ہم اکٹھے امتحان دیں گے۔
(چند لمحات خاموشی طاری رہتی ہے۔)
خالد:نیلے آسمان میں ابابیلیں اڑ رہی ہیں اس بغیچے کی پتی پتی خوشی سے تھر تھرا رہی ہے  اور میں کس قدر حیرت زدہ ہوں۔۔۔  کس قدر حیرت زدہ ہوں۔
فیڈ آؤٹ
***
 
سعادت حسن منٹو

چوڑیاں 

افراد:
حامد:کالج کا ایک جوان طالب علم طبیعت شاعرانہ
سعید:حامد کا دوست
ڈپٹی صاحب:حامد کے والد
ثریا:حامد کی بہن
حمیدہ:حامد کی بہن
ماں:حامد کی ماں 
دوکان دار۔ حمیدہ کی ایک  اور سہیلی۔ تار والا  اور ایک ملازم

پہلا منظر
(کالج ہوسٹل کا ایک کمرہ۔ ہر چیز قرینے سے رکھی ہے بہت کم فرنیچر ہے لیکن ٹھکانے سے رکھا ہے  اور بہت خوبصورت دکھائی دیتا ہے پلنگ کی چادر اجلی ہے ، بے داغ، میز کا کپڑا بھی صاف ستھرا ہے دیواروں پر صرف دو تصویریں  نظر آتی ہیں۔ چغتائی کی جن کے فریم بہت ہی نازک ہیں۔ میز پر کچھ کتابیں رکھی ہیں جن میں سے اکثر شاعروں کے دیوان ہیں۔ حامد آرام کرسی میں پورے لباس میں بیٹھا اخبار پڑھ رہا ہے  اور  اس کا دوست سعید لوہے کے پلنگ پر لیٹا دو نرم نرم تکیوں پر کہنی جمائے۔ ہاتھ ٹھوڑی کے نیچے رکھے حامد کی طرف دیکھ رہا ہے۔ جو اخبار پڑھنے میں مصروف ہے۔)
حامد:(اخبار کے پیچھے سے)اپنے عزیزوں  اور دوستوں کو تحفے دیجئے۔ ہیں بھئی۔۔۔ اشتہار کی سرخی دلچسپ ہے۔۔۔ ‘‘اپنے دوستوں  اور  عزیزوں کو تحفے دیجئے۔۔۔ ‘‘شادی بیاہ  اور سالگرہ  اور اسی قسم کی دوسری تقریبوں پر حسین تحفے ہی دینے چاہئیں۔ آپ کا دیا ہوا آئینہ، آپ کا پیش کردہ پھولدان، آپ کا بھیجا ہوا ہار۔ ذرا غور فرمائیے۔ ان حسین تحفوں میں کتنی شاعری ہے۔ ہمارے شوروم میں تشریف لائیے  اور  اپنے دوست اپنے عزیز یا اپنے۔۔۔ 
(سعید کھانستا ہے۔)
حامد:کوئی تحفہ دینے کے لئے اپنے دل پسند شعر انتخاب فرمائیے۔
سعید:لائیے اخبار میرے حوالے کیجئے۔۔۔ میں جنگ کی تازہ خبریں پڑھنا چاہتا ہوں۔
حامد:(اخبار چہرے پرسے ہٹاتے  اور اسے تہہ کرتے ہوئے)آپ کو جنگ سے اتنی دلچسپی کیوں ہے؟
سعید:اس لئے کہ میں بہت صلح کن آدمی ہوں۔
حامد:یہ جنگ بھی صلح کن آدمی ہی کر رہے ہیں (اخبار تہہ کرتا اٹھتا ہے)خیر ہٹائیے اس قصے کو۔۔۔ میں آپ سے یہ عرض کرنے والا تھا کہ میں ایک حسین تحفہ خریدنا چاہتا ہوں۔
سعید:(کروٹ بدل کر)کس کے لئے؟
حامد:(اخبار میز پر پھینکتے ہوئے) اس کا ابھی فیصلہ نہیں ہوا؟
سعید:خوب!
 حامد:تحفہ لے آؤں تو بعد میں فیصلہ کر لیا جائے گا۔
سعید:(اٹھ کے پلنگ پر بیٹھ جاتا ہے)ٹھیک۔۔۔ لیکن آپ کا کوئی دوست۔۔۔  کوئی عزیز۔۔۔؟۔۔۔ کوئی۔۔۔؟
حامد:یہاں آپ کے سوا کوئی نہیں۔
سعید:(خوش ہو کر)تو۔۔۔ 
حامد:جی نہیں۔ تحفہ میں آپ کو نہیں دینا چاہتا۔
سعید:کیوں؟
حامد:(کرسی لے کر سعید کے پاس بیٹھ جاتا ہے) اس لئے کہ آپ کو اپنی تاریخ پیدائش ہی معلوم نہیں۔۔۔ فرمائیے آپ کب پیدا ہوئے تھے۔
سعید:ایسی چیزیں کون یاد رکھتا ہے۔
حامد:اب آپ کی سالگرہ کا سوال ہی پیدا نہیں ہوتا۔
سعید:جی ہاں۔ بالکل پیدا نہیں ہوتا۔
حامد:رہی آپ کی شادی تو اس کے متعلق مجھے یقین ہے کہ کبھی ہوہی نہیں سکتی۔
سعید:یعنی اس معاملے میں آپ مجھ سے کہیں زیادہ نا امید ہو چکے ہیں۔ 
حامد:جی ہاں۔۔۔ اس لئے کہ آپ کبھی یہ فیصلہ نہیں کر سکیں گے کہ آپ کو پچاس برس کی عورت چاہئے جس میں سولہ برس کی الھڑ لڑکی کی خادم کاریاں ہوں یا آپ کو سولہ برس کی لڑکی چاہئے جس میں پچاس برس کی عورت کی پختہ کاریاں موجود ہوں۔۔۔ لیکن میرا نقطہ نظر بالکل جدا ہے۔
سعید:(پلنگ پرسے اٹھ کر آرام کرسی پر بیٹھ جاتا ہے۔ جہاں پہلے حامد بیٹھا تھا)جو مجھے اچھی طرح معلوم ہے لیکن کیا اس کا یہ مطلب ہے کہ آپ تحفہ خریدنے کے بعد ہی شادی کے مسئلے پر غور کریں گے۔
حامد:غالباً ایسا ہی ہو گا۔
سعید:تو ظاہر ہے کہ آپ کوئی زنانہ تحفہ خریدیں گے۔
حامد:بالکل ظاہر ہے (پلنگ پر لیٹ جاتا ہے اسی طرح سعید لیٹا ہوا تھا۔) میں نے اگر کوئی مردانہ تحفہ خریدا تو اس کا یہ مطلب ہو گا کہ میں بہت خودغرض  اور کمینہ ہوں۔
سعید:کیا شک ہے۔۔۔ میرا مطلب ہے۔۔۔ 
حامد:آپ کا مطلب ٹھیک ہے اس لئے کہ تحفہ میری طرف سے میری طرف ہو گا لیکن ہو سکتا ہے کہ میں اپنی سالگرہ منالوں۔ کیونکہ مجھے اپنی تاریخ پیدائش اچھی طرح یاد ہے۔۔۔ میرا مطلب ہے زبانی یاد نہیں لیکن نوٹ بک میں لکھی ہوئی موجود ہے۔
سعید:اس صورت میں بھی آپ کا تحفہ آپ کی طرف سے آپ ہی کی طرف ہو گا۔
حامد:(بستر پر اٹھ کر بیٹھ جاتا ہے)ارے ہاں۔۔۔ یہ تو ہو گا۔ تو اس کا یہ مطلب ہوا کہ تحفہ خریدنے کے بعد مجھے کوئی عورت۔۔۔ 
سعید:(اٹھ کھڑا ہوتا ہے) یا لڑکی کی تلاش کرنا پڑے گی جس کے ساتھ آپ شادی کر سکیں۔
حامد:ہاں ایسی عورت۔۔۔ 
سعید:یا لڑکی!
حامد:یا لڑکی۔۔۔ مجھے ہر حالت میں تلاش کرنا پڑے گا۔
سعید:ہر حالت میں کیوں؟
حامد:ہر حالت میں نہیں۔ صرف اس حالت میں جب میں نے تحفہ خرید لیا ہو گا۔
سعید:یہ حالت بہت ہی قابل رحم ہو گی۔
حامد:کچھ بھی ہو۔۔۔ میں تحفہ خریدنے کا فیصلہ کر چکا ہوں۔۔۔ اب یہ تبدیل نہیں ہو سکتا۔ آئیے چلیں۔۔۔ 
(حامد ٹوپی پہنتا ہے۔۔۔ سعید ذرا آئینے میں اپنے بال درست کرتا ہے۔ حامد میز پرسے اخبار اٹھاتا ہے۔)
حامد:چلئے !
سعید:چلئے !
(دونوں باہر نکل جاتے ہیں۔)

دوسرا  منظر
(تحفوں کی دوکان۔۔۔ وسیع و عریض جگہ ہے ، جہاں بے شمار الماریاں دھری ہیں بڑے بڑے شیشے کے شوکیس رکھے ہیں۔ہر ایک چیز جھلمل جھلمل کر رہی ہے۔۔۔ بہت سے گاہک جمع ہیں۔کچھ آ رہے ہیں کچھ جا رہے ہیں۔۔۔ حامد اور سعید ادھر آتے ہیں۔ حامد کے ہاتھ میں اخبار ہے وہ اس دوکان کا پتہ دیکھ رہا ہے۔۔۔ دوکان دار نئے گاہکوں کو دیکھ کر متوجہ ہوتا ہے  اور پاس آتا ہے۔)
دوکاندار:فرمائیے۔
حامد:تحفوں کی یہی دوکان ہے۔ جس کا اشتہار۔۔۔ 
دوکاندار:آپ اس اخبار میں ملاحظہ فرما رہے ہیں۔۔۔ آئیے۔۔۔ آئیے۔۔۔ 
(دوکان کے ذرا اندر چلے جاتے ہیں۔۔۔ اتنے میں چند لمحات کے بعد دو لڑکیاں آتی ہیں۔بڑی تیز بڑی طرار)
حمیدہ:(دوکان کے ملازم سے)تحفوں کی یہی دوکان ہے۔
ملازم:جی ہاں۔ یہی دوکان ہے  اور گورنمنٹ سے رجسٹرڈ۔
حمیدہ:رجسٹرڈ؟
ملازم:جی ہاں۔۔۔ اندر تشریف لے جائیے میم صاحب۔
(دونوں لڑکیاں دوکان کے اندر چلی جاتی ہیں۔ حمیدہ اس شوکیس کے پاس پہنچتی ہے۔ جہاں حامد دوکاندار کے پاس کھڑا ہے  اور جھک کر شوکیس میں رکھی ہوئی چیزوں کو دیکھ رہا ہے۔)
حامد:(دوکاندار سے)مجھے آپ کی سب چیزیں پسند آئی ہیں (اچانک حمیدہ کی طرف دیکھتا ہے)خاص طور پروہ چیز تو خوب ہے۔۔۔ 
(حمیدہ کے گال ایک دم سرخ ہو جاتے ہیں۔)
دوکاندار:کونسی؟
حامد:(دوکان کے ایک کونے کی طرف اشارہ کر کے)وہ پتلی جواس کے کونے کی زینت بڑھا رہی ہے۔
دوکاندار:قدر افزائی  کا شکریہ۔۔۔ فرمائیے کون سا تحفہ باندھ دوں؟میرا ذاتی خیال ہے کہ۔۔۔ 
حامد:فرمائیے فرمائیے۔ آپ کا ذاتی خیال کیا ہے۔
(حمیدہ کی طرف دیکھتے ہوئے۔)
دوکاندار:کس کے متعلق؟
حامد:(چونک کر)ان ہی۔۔۔ ان ہی تحفوں کے متعلق!
دوکاندار:میرا ذاتی خیال ہے۔ مگر آپ کس تقریب کے لئے تحفہ چاہتے ہیں؟
حامد:ہاں یہ بتانا واقعی ضروری ہے (آواز دیتا ہے) سعید صاحب۔۔۔  سعید صاحب!
سعید:حاضر ہوا۔
حامد:آپ انہیں بتا دیجئے کہ مجھے کس تقریب کے لئے تحفہ چاہتے۔
(حمیدہ کھل کھلا ہنستی ہے۔)
حامد:یہ کون ہنسا؟
دوکاندار:لڑکیاں ہیں۔ ہنس رہی ہیں۔
حامد:ہاں لڑکیاں ہیں ہنس رہی ہیں۔۔۔ قصہ یہ ہے کہ مجھے اپنی بیوی کے لئے۔۔۔ میرا مطلب ہے کہ اس بیوی کے لئے جو میری بیوی ہونی چاہئے  اور بہت جلد ہونی چاہئے۔ مجھے ایک تحفہ خریدنا ہے۔ ہم دونوں نے یہی فیصلہ کیا ہے حالانکہ میں اپنی سالگرہ منا سکتا تھا۔
دوکاندار:اس میں کیا شک ہے۔۔۔ میرا ذاتی خیال ہے۔
(حمیدہ ہنستی ہے۔)
دوکاندار:یہ کون ہنسا؟
سعید:لڑکیاں ہیں ہنس رہی ہیں !
حامد:ہاں لڑکیاں ہیں۔ انہیں ہنسنا ہی چاہئے۔
دوکاندار:میرا ذاتی خیال ہے کہ اب، آپ کو جلدی کوئی تحفہ خرید لینا چاہئے کیوں کہ۔۔۔ 
حامد:میں اپنا تحفہ منتخب کر چکا ہوں۔
دوکاندار:فرمائیے۔
حامد:(شوکیس میں سے دو چوڑیاں نکالتا ہے جس پر مینا کاری  کا کام ہے) یہ وہ چوڑیاں جواس خوب صورت بکس میں دو حسین کلائیوں کو دعوت دے رہی ہیں۔
دوکاندار:(بکس لے کر)واہ واہ۔۔۔ کیا تحفہ چنا ہے آپ نے۔۔۔ میرا ذاتی خیال ہے کہ۔۔۔ 
(تیز قدمی سے حمیدہ آتی ہے۔)
حمیدہ:(دوکاندار سے)اس تاش کے متعلق آپ کا کیا خیال ہے؟
حامد:بہت خوب صورت ہے۔ خصوصاً۔۔۔ 
حمیدہ:میں نے آپ کی رائے طلب نہیں کی۔
سعیدہ:کچھ میں عرض کروں۔
حمیدہ:جی نہیں (دوکاندار سے)فرمائیے اس کے متعلق آپ کی ذاتی رائے کیا ہے؟
دوکاندار:بڑا خوب صورت ہے۔ دیرپا ہے  اور ایک تحفہ چیز ہے۔ وہ خوش نصیب ہو گا۔ جسے آپ یہ تحفہ دیں گی۔
حامد:یعنی اگر وہ فلش کھیلے گا تو خوب جیتے گا۔
حمیدہ:آپ نے کیسے جانا کہ میں یہ تاش کسی کو تحفہ دینے ہی کے لئے خرید رہی ہوں۔۔۔ آپ کو معلوم ہونا چاہئے کہ یہ تلاش میں نے صرف اپنے لئے خریدا ہے۔۔۔ (دوکاندار سے)پیک کرا دیجئے اسے (بٹوہ کھول کر) یہ لیجئے اس کی قیمت۔
حامد:(چوڑیوں کا بکس دوکاندار کو دیتے ہوئے)پیک کرا دیجئے اسے (جیب سے دام نکال کر دیتے ہوئے) لیجئے قیمت!
(دوکاندار دونوں چیزیں لے کر چلا جاتا ہے۔)
حمیدہ:(اپنی سہیلی کو آواز دیتی ہے)سعیدہ!
سعید:ارشاد۔
حمیدہ:آپ کا نام سعیدہ ہے؟
سعید:جی نہیں۔۔۔ فقط سعید، ہائے ہوز کے بغیر۔۔۔ 
(سعیدہ آتی ہے۔)
حمیدہ:(حامد کی طرف دیکھ کر سعیدہ سے)کیوں سعیدہ، میں نے یہ تاش اپنے لئے خریدا ہے یا کسی  اور کے لئے؟
سعیدہ:اپنے لئے۔
حامد:یہ  اور بھی اچھا ہے۔
حمیدہ:کیوں؟
حامد:اس لئے کہ چوڑیاں بھی میں نے اپنے لئے خریدی ہیں۔
حمیدہ:(مسکرا کر) آپ خود پہنئے گا۔
حامد:جی ہاں فی الحال خود ہی پہنوں گا جب تک۔۔۔  آپ تاش بھی فی الحال اکیلے ہی کھیلیں گے۔
حمیدہ:فی الحال میں نے کوئی فیصلہ نہیں کیا  اور میں سمجھتی ہوں کہ فی الحال ہمیں یہ گفتگو بند  کر دینی چاہئے۔
(دوکاندار آتا ہے۔)
دوکاندار:میرا ذاتی خیال ہے کہ۔۔۔ 
حامد:فی الحال اپنے ذاتی خیال کو موقوف رکھئے۔۔۔ لائیے میری چوڑیاں۔
حمیدہ:لائیے میرا تاش۔
(دوکاندار دونوں کے پیکٹ دونوں کے حوالے کر دیتا ہے۔۔۔)
(سب باہر نکلتے ہیں۔)

تیسرا  منظر
(ہوسٹل کا وہی کمرہ جو ہم پہلے منظر میں دکھا چکے ہیں۔۔۔ حامد کرسی پر بیٹھا ہے سامنے تپائی رکھی ہے جس پر تاش کے پتے بکھرے ہوئے ہیں حامد انہیں اکٹھا کرتا ہے پھینٹتا ہے۔۔۔ اٹھ کھڑا ہوتا ہے  اور سامنے دیوار پر چغتائی کی پینٹنگ کی طرف دیکھ کر گانا شروع کر دیتا ہے۔)

گیت

نیندوں سے لبریز ہیں آنکھیں جیسے خواب رسیلے 
ترچھی نظریں یوں پڑتی ہی جیسے بان کٹیلے 
چال میں ایسا دم خم جیسے رک جانے کے حیلے 
زہر سہی پر کون ہے جو یہ زہر نہ بڑھ کر پی لے 
ہونٹوں پر ان سنے ترانے جھیل میں جیسے تارے 
نانکی چتون میں وہ جھل مل جو کھیلے سو ہارے 
چہرے پر لالی جیسے کلیاں ندی کنارے 
حسن کے اس امڈے دھارے میں ڈھونڈے کون سہارے 
حامد:(پھر کرسی پر بیٹھ جاتا ہے  اور تھوڑی دیر گیت کی دھن گنگنانے کے بعد تاش کے پتے ایک ایک کر کے پھینکتا ہے)بادشاہ۔۔۔ بیگم۔۔۔  اور یہ کہ۔۔۔ راؤنڈ بن گئی (گنگناتا ہے)۔۔۔ حسن کے اس امڈے دھارے میں ڈھونڈے کون سہارے؟(پھر پتے پھینکتا ہے)ستا۔۔۔ اٹھّا۔۔۔   اور۔۔۔  یہ نہلا۔یہ بھی راؤنڈ بن گئی۔
(سعید اندر داخل ہوتا ہے۔)
سعید:آپ راؤنڈیں کیا بنا رہے ہیں۔۔۔ ارے۔۔۔ یہ تو اسی قسم کا تاش ہے۔
حامد:اجی نہیں۔۔۔ اسی قسم کا تاش نہیں بلکہ وہی تاش ہے۔
سعید:(حیرت سے) آپ کا مطلب؟
حامد:(اٹھ کر تاش پھینٹتے ہوئے)بالکل واضح ہے۔
سعید:(کرسی پر بیٹھ جاتا ہے۔) یعنی؟
حامد:دیکھئے میں آپ کو بتاتا ہوں (تاش کے پتے تپائی پر پھینکتا ہے) یہ دہلا۔۔۔ یہ بیگم۔۔۔  اور یہ غلام۔۔۔ دیکھا آپ نے۔۔۔ اب آپ خود ہی سوچ لیجئے۔ یہ کیا معاملہ ہے۔
سعید:آپ خود ہی بیان فرمائیے۔
حامد:(گاتا ہے)ہونٹوں پران سنے ترانے جھیل میں جیسے تارے۔۔۔ یہ ان سنے ترانے آپ نہیں سن سکتے۔
سعید:یہ آپ کیا پہیلیاں بجھوا رہے ہیں مجھ سے۔۔۔ میں پوچھتا ہوں یہ تاش آپ کے پاس کیسے آ گیا؟
حامد:آ گیا۔۔۔ حق بحق وار رسید۔۔۔  میں نے آج نوٹ بک کھول کر دیکھی تو معلوم ہوا کہ آج ہی میری سالگرہ ہے۔۔۔ سو اپنی سالگرہ کا تحفہ مجھے مل گیا  اور  وہ دو چوڑیاں ادھر چلی گئیں۔
سعید:کدھر؟
حامد:ادھر ہی۔ میری ہونے والی بیوی کے پاس۔
سعید:(اٹھ کھڑا ہوتا ہے) میرا ذاتی خیال ہے کہ دکاندار کی غلطی سے پیکٹ بدل گئے۔۔۔ آپ کی چوڑیاں ادھر چلی گئیں اس کا تاش  ادھر آ گیا۔
حامد:آپ کا ذاتی خیال دوکاندار کے ذاتی خیال سے بہت زیادہ درست ہے۔
سعید:اب آپ کیا کیجئے گا؟
حامد:کچھ بھی نہیں۔۔۔ تاش کھیلا کروں گا۔
سعید: اور وہ چوڑیاں پہنا کرے گی۔
حامد:کیا حرج ہے؟
(دروازے پر دستک ہوتی ہے۔)
حامد:کون ہے؟
تار والا:(باہر سے) تار والا حضور۔
(حامد تاش کو تپائی پر رکھ کر باہر نکلتا ہے۔ چند لمحات تک سعید اکیلا تاش کے پتے ایک ایک کر کے تپائی پر پھینکتا ہے۔)
سعید:راؤنڈ۔۔۔ حد ہو گئی ہے۔
(حامد  تار لئے اندر آتا ہے۔)
حامد:کیا ہوا؟
سعید:ایک راؤنڈ بن گئی تھی۔۔۔ آپ سنائیے خیریت توہے !
حامد:قبلہ والد صاحب کاتا رہے۔
سعید:کیا فرماتے ہیں۔
حامد:فرماتے ہیں فوراً چلے آؤ۔۔۔  ایک ضروری کام ہے۔
سعید:یہ ضروری کام کیا ہو سکتا ہے؟
حامد:ڈپٹی صاحب ہی جانیں۔۔۔ سوال توہے کہ اب جانا پڑے گا۔۔۔  (سعید کے ہاتھ سے تاش لیتا ہے۔) دیکھئے اگر سوئے اتفاق سے میری غیر حاضری میں آپ کی ان سے ملاقات ہو جائے  اور وہ اس تاش کے بارے میں استفسار کریں تو۔۔۔ 
سعید:میں اپنی لاعلمی کا اظہار کروں ، لیکن اگر وہ اسی قسم کا دوسرا سودا کرنا چاہیں۔
حامد:تو میری طرف سے آپ کو اس کی کھلی اجازت ہے۔
سعید:تو چلئے ، اپنا اسباب بند کیجئے۔

چوتھا منظر
(ڈپٹی صاحب کا گھر۔۔۔ ہال کمرہ۔۔۔ پر تکلف طریقے پر سجا ہوا۔ ڈپٹی صاحب دوہرے بدن کے بزرگ ہیں آرام کرسی پر بیٹھے ایک موٹا سگار پینے میں مصروف ہیں۔ ان کے پاس حامد کھڑا ہے جیسے وہ ابھی اسٹیشن سے آ رہا ہے۔)
حامد:میں آپ کا تار ملتے ہی چل پڑا۔
ڈپٹی صاحب:تم نے بہت اچھا کیا۔ کیونکہ وقت تھوڑا رہ گیا ہے۔
حامد:کس میں؟
ڈپٹی صاحب:تمہاری شادی میں۔
حامد:(حیرت سے)میری شادی میں۔۔۔ یعنی میری شادی ہو رہی ہے۔
ڈپٹی صاحب:قطعی طور پر ہو رہی ہے۔
حامد:کس کے ساتھ؟
ڈپٹی صاحب:ایک لڑکی کے ساتھ!
حامد:جس کو میں بالکل نہیں جانتا۔
ڈپٹی صاحب:ہاں !جس کو تم بالکل نہیں جانتے۔
حامد: اور شادی میری ہو رہی ہے؟
ڈپٹی صاحب:تم کہنا کیا چاہتے ہو؟
حامد:میں کہنا چاہتا ہوں کہ مجھے یہ شادی منظور نہیں۔
ڈپٹی صاحب:(غصے میں اٹھ کھڑے ہوتے ہیں)کیا کہا؟
حامد:اباجی یہ سراسر ظلم ہے۔ میں کیسے اپنی شادی پر رضامند ہو سکتا ہوں۔۔۔  میں لڑکی کو جانتا نہیں۔۔۔ اس کی شکل سے ناواقف ہوں۔ جانے کس مزاج کی ہے۔۔۔ کیسے خیالات رکھتی ہے۔۔۔ میری عدم موجودگی میں مجھ سے مشورہ لیے بغیر آپ نے اتنا بڑا فیصلہ صادر کر دیا۔
ڈپٹی صاحب:میں تمہارا باپ ہوں۔
حامد:درست ہے لیکن۔۔۔ لیکن۔۔۔ اباجی۔۔۔ آپ خدا کے لئے اتنا تو سوچیں۔پڑھا لکھا آدمی ہوں۔ روشن خیال ہوں۔۔۔ دل میں جانے کیا کیا امنگیں ہیں  اور پھر۔۔۔  اور پھر۔۔۔ اب میں آپ سے کیا کہوں مجھے معلوم ہوتا کہ آپ مجھے یہاں بلا کر یہ فیصلہ سنانے والے ہیں تو میں کبھی نہ آتا کہیں بھاگ جاتا۔۔۔ خود کشی کر لیتا۔
ڈپٹی صاحب:میں تمہاری یہ بکواس سننے کے لئے تیار نہیں۔
حامد:میں شادی کرنے کے لئے بھی تیار نہیں۔
ڈپٹی صاحب:دیکھوں گا تم کیسے نہیں کرتے؟
(غصے میں بھرے کمرے سے باہر چلے جاتے ہیں۔)
حامد:(اپنے آپ سے)عجیب مصیبت میں پھنس گیا ہوں۔۔۔ کچھ سمجھ میں  نہیں آتا کیا کروں۔۔۔ شادی نہ ہوئی کھیل ہو گیا۔۔۔ کیا کروں کیا نہ کروں ، میری جان عجب مصیبت میں پھنس گئی ہے۔(باپ کے الفاظ دہراتا ہے۔)دیکھوں گا تم کیسے شادی نہیں کرتے۔۔۔ چلئے فیصلہ ہو گیا۔۔۔ اب چاہے میری ساری زندگی تباہ ہو جائے (جیب میں تاش کا پیکٹ نکالتا ہے۔۔۔ صوفے پر بیٹھ جاتا ہے  اور پتے پھینٹتے ہوئے کہتا ہے)یہ تاش ہی اب میری قسمت کا فیصلہ کرے گی۔۔۔ اگر تین پتوں نے راؤنڈ نہ بنائی تومیں کبھی شادی نہیں کروں گا  اور اگر  راؤنڈ بن گئی تو۔۔۔ قہر درویش برجان درویش کر لوں گا۔۔۔ جب شادی کو کھیل ہی سمجھا گیا ہے ، تویوں ہی سہی۔ میں بھی اس کا فیصلہ پتوں ہی سے کروں گا۔ (ایک ایک کر کے تین پتے پھینکتا ہے)دکی۔۔۔ تکی۔۔۔  اور۔۔۔ یہ چوکا۔۔۔ لعنت (تاش کی گڈی زمین پر پٹک دیتا ہے) آخری سہارا بھی دھوکا دے گیا۔
(حامد کی ماں جلدی جلدی کمرے میں داخل ہوتی ہے۔)
ماں :یہاں بیٹھے تاش کھیل رہے ہو۔۔۔ ماں سے نہیں ملنا تھا؟
حامد:(ماں کی طرف بڑھتے ہوئے)۔۔۔ امی جان۔۔۔ امی جان۔۔۔  میں شادی نہیں کروں گا۔
ماں :یہ کیا بے ہودہ بک رہے ہو؟
حامد:نہیں امی جان۔۔۔ مجھے ایسی شادی منظور نہیں۔ یعنی مجھ سے پوچھے بغیر میری شادی کا فیصلہ کر دیا گیا ہے۔
ماں :اس میں پوچھنے کی بات ہی کیا تھی۔ ماں باپ اندھے تو نہیں ہوتے۔
حامد:مجھے تو آپ لوگوں نے اندھا ہی سمجھا۔
ماں :ہم نے جو کچھ کیا ہے ، ٹھیک کیا ہے۔
حامد:میں مر جاؤں گا۔ لیکن اس طرح شادی کبھی نہیں کروں گا۔
ماں :کچھ ہوش کی دوا کرو۔ جو منہ میں آتا ہے بک دیتے ہو۔
حامد:آپ تو چاہتی ہیں بس گلا ہی گھونٹ دیں۔ آدمی اف تک نہ کرے۔
ماں :بڑا ظلم ہوا ہے تم پر۔
حامد:اس سے بڑھ کر اور ظلم کیا ہو گا یعنی میری ساری زندگی پر کاجل  کا لیپ کیا جا رہا ہے۔۔۔ مجھے ہمیشہ ہمیشہ کے لئے ایک اندھیرے غار میں  دھکیلا جا رہا ہے۔۔۔  اور ابھی کچھ ظلم نہیں ہوا۔۔۔ امی جا سچ کہتا ہوں اسے دھمکی نہ سمجھئے زہر کھالوں گا۔ گاڑی کے نیچے جا مروں گا  اور  ایسی شادی کبھی نہ کروں گا۔
ماں :تم پیدا ہی نہ ہوتے تو کتنا اچھا ہوتا۔ آج مجھے یہ دن دیکھنا تو نصیب نہ ہوتا(گلے سے آواز رندھ جاتی ہے۔) میں نے کس چاؤ سے تمہاری نسبت ٹھہرائی تھی۔
(رونا شروع کر دیتی ہے۔)
(دور سے  ثریا کی آواز آتی ہے ، امی جان۔۔۔ امی جان۔۔۔  اس کے بعد وہ خود تیز قدمی سے اندر آتی ہے۔)
ثریا:امی جان آپ ادھر ہیں۔۔۔ اخاہ بھائی جان۔۔۔ آپ تشریف لے آئے۔۔۔ امی جان میں آپ کو ادھر دیکھ رہی تھی۔۔۔ 
ماں :کیا ہے؟
ثریا:ناپ لے آئی ہوں امی جان۔۔۔ لیکن کن مشکلوں سے ملا ہے۔۔۔  پر آپ خاموش کیوں ہیں؟۔۔۔ رو کیوں رہی ہیں۔ بھائی جان کیا بات ہے؟
ماں :سنار باہر بیٹھا ہے؟
ثریا:ہاں بیٹھا ہے۔
ماں :اس سے کہہ دے کہ چلا جائے۔۔۔ ہمیں کنگنیاں نہیں بنوانا ہیں۔
ثریا:یہ آپ کیا کہہ رہی ہیں امی جان۔۔۔ ناپ لے آئی ہوں۔
ماں :ثریا تو اس وقت جا۔۔۔ میری طبیعت ٹھیک نہیں۔۔۔ سنار سے کہہ دے کل آئے۔
ثریا:اس کا مطلب ہے ناپ موجود ہے تو پھر وہ کل کیوں آئے آج ہی کیوں نہ کام شروع کر دے تا کہ وقت پرمل جائے۔
ماں :جو دل میں آئے۔ کر۔ مجھ نصیبوں جلی کونہ ستا۔
ثریا:جانے آپ کس بات پر بھری بیٹھی ہیں۔ ستائیں آپ کو حامد بھائی جان  اور  کوسا مجھے جائے۔۔۔ وہ تو خیر اب نخرے کریں ہی گے ، بات بات پر بگڑیں گے۔۔۔ شادی جوہو رہی ہے۔۔۔ اچھا خیر، اس قصے کو چھوڑئیے مجھے اس کے لئے تحفہ خریدنا ہے۔ ابھی وہاں گئی تو معلوم ہوا کل اس کی سالگرہ ہے۔۔۔ کچھ روپے دیجئے مجھے !
ماں :میں کہتی ہوں دفان ہو یہاں سے۔ مغز نہ چاٹ میرا۔
(چلی جاتی ہے۔)
ثریا:(غصے میں حامد کی طرف بڑھتی ہے)حامد بھائی جان۔۔۔ آپ کیوں منہ میں گھنگھنیاں ڈالے کھڑے ہیں۔ جیسے آپ کے منہ میں زبان ہی نہیں ایک تومیں آپ کے کام کرتی پھروں  اور پھر الٹا جھڑکیاں کھاؤں۔
حامد:میں اس وقت کوئی بات نہیں کرنا چاہتا۔
ثریا:تو لیجئے۔ یہ ناپ کی چوڑی آپ سنبھالئے۔ باہر سنار بیٹھا ہے اس سے جو کہنا ہو کہہ دیجئے۔
(حامد کے ہاتھ میں غصے سے چوڑی رکھ دیتی ہے۔)
حامد:(چوڑی دیکھ کر)ثریا۔ بات سنو۔۔۔ یہ چوڑی تم نے کہاں سے لی؟
ثریا:کہیں سے بھی لی ہو۔ آپ کو اس سے کیا؟
حامد:میں سمجھ گیا۔ میں سمجھ گیا۔ لیکن یہ واقعی اسی کی ہے نا۔۔۔ اسی کی؟
ثریا:نہیں بتاتی۔
حامد:میری اچھی بہن جو ہوئیں۔۔۔ بتاؤ کس کی ہے؟
ثریا:سمجھ گئے لیکن بار بار پوچھیں گے۔۔۔ مزہ آتا ہے۔۔۔ آپ کی ہونے والی بیوی کی ہے جس کی کلائی سے زبردستی اتار کے لائی ہوں۔
حامد:زبردستی۔ کیوں وہ اتارنے نہیں دیتی تھی؟
ثریا:ہاں ، کہتی تھی، نہیں میں یہ چوڑی کبھی نہیں دوں گی۔ کسی کا تحفہ ہے۔۔۔  تم کوئی  اور لے جاؤ۔
حامد:اچھا۔
ثریا:پر میں ایک  اور بہانے سے لے آئی کہ مجھے بھی ایسا ہی جوڑا منگوانا ہے۔
حامد:(خوش ہو کر)وہ مارا!
(بہن کو گلے لگا لیتا ہے۔)
ثریا:یہ کیا ہو گیا ہے آپ کو؟
حامد:چپ۔۔۔ اب میں ضرور شادی کروں گا۔۔۔ اب میں ضرور شادی کرونگا۔ امی جان کہاں ہیں؟
ثریا:یہ دیوانہ پن ے؟
حامد:اب میں ضرور شادی کروں گا۔ اب میں ضرور شادی کروں گا۔
ثریا:یا وحشت!
حامد:آج اس کی سالگرہ ہے نا؟
(تاش کے پتے اٹھانا شروع کرتا ہے۔)
ثریا:ہے تو سہی۔ پریہ آپ تاش کے پتے کیا اکٹھے کر رہے ہیں۔
حامد:ٹھہرو ابھی بتاتا ہوں۔(تاش کے پتے اکٹھے کر کے بکس میں ڈالتا ہے) ثریا تم اسے کوئی تحفہ دینا چاہتی ہونا؟
ثریا:جی ہاں !
حامد:تو ایسا کرو یہ تاش لے جاؤ۔
ثریا:تاش؟
حامد:ہاں۔ تم یہ پیکٹ اسے تحفے کے طور پر دے دو اور پھر دیکھو کیا ہوتا ہے میرے منہ کی طرف کیا دیکھتی ہو؟کہہ جو دیا، ا س سے بہتر  اور  تحفہ نہیں ہو سکتا۔۔۔ 
(گاتا ہے۔)
ہونٹوں پر ان سنے ترانے جھیل میں جیسے تارے 
بانکی چتون میں وہ جھل مل جو کھیلے سو ہارے 
چہرے پر لالی سی جیسے کلیاں ندی کنارے 
حسن کے اس امڈے دھارے میں ڈھونڈے کون سہارے 
(پردہ)		***
 

رشید جہاں 

عورت

ایک ایکٹ ڈرامہ
کیریکٹرز:
مولوی عتیق اللہ
فاطمہ: مولوی عتیق اللہ کی بیوی
عزیز:جوان مرد۔ فاطمہ کا ایک ماموں زاد بھائی۔
قدیر:جوان مرد۔ عزیز کا چھوٹا بھائی۔
ممانی:عزیز و قدیر کی ماں۔
کرایہ دارنی:ایک عورت مع بچہ
ایک ملازم عورت
بڑی بی:عتیق اللہ کی ملازم ماما۔
ایک  اور عورت
لڑکا سات آٹھ سال کا

وقت:ظہر اور عصر کے درمیان۔
جگہ:فاطمہ کا گھر۔
(ایک بڑا سا دالان ہے۔ اس کے دونوں طرف تخت بچھے ہوئے ہیں۔ ان پر سفید چاندنی بچھی ہے۔ گاؤ تکیے لگے ہوئے ہیں۔ بیچ میں ایک پلنگ ہے۔ اس پر ایک بچھونا لپٹا ہوا سرہانے کی طرف رکھا ہے جس کو عتیق اللہ گاؤ تکیہ کی طرح استعمال کرتا ہے۔ پلنگ کے ایک طرف حقہ ہے  اور دوسری طرف اگالدان۔ سامنے کے تخت پر فاطمہ بیٹھی سی رہی ہے۔ پاندان تھالی کسنہ  اور بغچی اس کے چاروں طرف ہیں۔ زمین پر فرش نہیں ہے۔ دو تین پیڑھیاں پڑی ہوئی ہیں۔ دالان کی دیواروں میں جگہ جگہ طاق بنے ہوئے ہیں  اور ان پر تانبے  اور چینی کے برتن سجے ہوئے ہیں۔ الٹے ہاتھ کی طرف باہر سے اندر آنے کا دروازہ ہے اس پر ٹاٹ کا پردہ پڑا ہے  اور سیدھے ہاتھ کو پیچھے کی طرف زینہ کا دروازہ ہے۔اسٹیج کے پیچھے دو دروازے ہیں جو کمرے میں کھلتے ہیں۔ ایک دروازہ بند  ہے  اور ایک کھلا۔)
عتیق اللہ:(حقہ گڑگڑاتے ہوئے) میری سمجھ میں نہیں آتا کہ میری دوسری شادی کا تم پر کیا اثر پڑے گا۔ گھربار، روزمرہ کا خرچ سب کچھ تمہارے ہی ہاتھ میں رہے گا۔ میں کتنی بار کہہ بھی چکا ہوں کہ تم دونوں کا برابر خیال رکھوں گا۔۔۔ جب تمہارے بچے ہی نہ جئیں تو مجبوراً مجھ کو دوسرا نکاح کرنا پڑ رہا ہے۔
فاطمہ:(منہ اونچا کر کے) بچے نہیں جیتے تو کیا میں ان کا گلا گھونٹ کر مار ڈالتی ہوں  اور  جب اللہ میاں کی مرضی ہی نہیں ہے کہ ہمارے جیتے جاگتے بچے ہوں تو اس میں  میرا کیا بس ہے؟ اور خدا کی مرضی کے آگے چل کس کی سکتی ہے؟جو دوسری عورت کے بچے بھی مر گئے تو تم کیا کر لو گے؟
عتیق:انسان کم از کم اپنی طرف سے سب کوشش کر دیکھے۔ میری عمر اب چالیس برس کی ہو گئی  اور اب تک کوئی جیتا بچہ نہیں ہے۔ اولاد بڑھاپے کی لاٹھی ہے  اور اسی وجہ سے شریعت نے بھی یہ حکم دیا ہے کہ اگر عورت بانجھ ہویا اس کی اولاد نہ جیتی ہو تو مرد دوسری شادی کر سکتا ہے۔
فاطمہ:یہ بچے نہ جینے کی شریعت میں نے آج ہی سنی ہے !تم جو شریعت نہ بناؤ وہ کم ہے۔ میں خدانخواستہ کوئی بانجھ نہیں ہوں دس بارہ بچے پورے  اور  کچے ملا کر ہوئے اب کوئی نہیں رہا تو اس میں کون سا میرا قصور ہے کہ مجھ کو سزا دی جائے !دنیا بھرکو تم تعویذ دیتے ہو، آخر تمہارا علم کس دن کام آئے گا۔
عتیق:یہی تومیں تم کو برابر بتا رہا ہوں کہ پچھلی جمعرات کو خواب میں مجھ سے ایک بزرگ نے کہا کہ اس عورت سے تیرے جیتے بچے نہیں ہو سکتے۔ دوسری شادی کرتا کہ تیری دلی مراد بر آئے۔ جب خدا ہی کا حکم نہ ہو تو۔۔۔ 
فاطمہ:بنتے تو تم بڑے مولوی ہو۔ ساری دنیا تمہارا ادب کرتی ہے۔ فتویٰ لکھواتی ہے لیکن خدا کی قسم تمہارے یہ من گھڑت خواب میرا دل جلا کر خاک کر دیتے ہیں۔ اب تمہارے جھوٹ مجھ پر اثر نہیں کرتے۔ ابھی یہ کہہ رہے تھے کہ مہینوں سے ایک مرید میرے پیچھے پڑ رہا ہے کہ میری لڑکی سے شادی کر لو۔ اب جمعرات کو بزرگ بھی خواب میں کہہ گئے۔ سچ کیوں نہیں کہتے کہ وہ لڑکی بیمار تھی۔ آپ جن اتارنے گئے تھے جن تو اتر گیا۔ اب اس کی جگہ خود لینا چاہتے ہو۔(بگڑ کر) شادی کرنی ہے تو کر لو مجھ سے پوچھ کر اور کون  سا کام کرتے ہو۔ لیکن جھوٹ بولنے کی کیا ضرورت؟
عتیق:(حقہ جھٹک کر) عجیب عورت ہے خاوند کو جھوٹا کہتی ہے جب ہی تو تمہارے بچے مر جاتے ہیں۔
فاطمہ:خیر اب دوسری جو۔۔۔ 
(ایک عورت تنگ پائجامہ میں داخل ہوتی ہے۔ میلا برقع اوڑھے ہے اس کی گود میں ایک چھوٹا بچہ ہے۔ وہ بھی ماں کی طرح میلا ہے  اور گلے میں تعویذوں کا ہار پہنے ہوئے ہے۔ عورت کو دیکھ کر فاطمہ  اور  عتیق اللہ چپ ہو جاتے ہیں۔ فاطمہ سینے لگتی ہے  اور عتیق اللہ حقہ گڑگڑاتے ہیں۔ عورت آگے بڑھ کر پہلے عتیق کو اور پھر فاطمہ کو سلام کرتی ہے  اور  پلنگ  اور  تخت کے درمیان پیڑھی پر بیٹھ جاتی ہے۔)
عتیق:کہو بچہ تو اچھا ہے۔
عورت:حضور کی مہربانی ہے۔ ابھی چھوٹے میاں کہاں اچھے ہیں۔ خوب بخار چڑھ رہا ہے چونک چونک پڑتے ہیں۔ کوئی دوسرا تعویذ تجویز کر دیجئے  اور  مولوی صاحب، بیوی نے کہا ہے کہ بڑی مہربانی ہو گی جو بچہ کو ایک دفعہ شام کو پھر دیکھ لیں۔
عتیق:(بھویں سکیڑ کر) بھئی!میں کسی کے یہاں گھڑی گھڑی  جانا تو پسند کرتا نہیں ہوں۔ خاص کر ضعیف  الاعتقاد لوگوں کے یہاں۔(حقہ کا کش لے کر)ان کے میاں بڑے انگریز بنتے ہیں۔ بھئی!اپنی بیگم صاحب سے کہہ دینا کہ اگر انھوں نے انگریزی دوا دی تو پھر ہم کچھ نہیں کر سکتے۔
عورت:اے حضور کر کیوں نہیں سکتے خدا کے حکم سے آپ سب کچھ کر سکتے ہیں۔ ہزار بیوی چلائیں۔ لیکن میاں کسی موئے ڈاکٹر  کو لے ہی آئے۔ اس نے رینڈی  کا تیل بتایا، نسخہ لکھا  اور  بدہضمی بتا گیا۔
عتیق:(طنزیہ ہنسی سے) بدہضمی!بدہضمی کی خوب کہی۔ اس پر تو سایہ ہے۔ (تھوڑی خفگی سے) بھئی ہمارا علاج کرنا تھا تو انگریزی دوا کیوں دی گئی۔ میں اب ہرگز نہیں جانے کا۔ اگر ان کا دل چاہے تو بچے کو یہیں لے آئیں۔
عورت:(پیڑھی کو آگے کھسکا کر) مولوی صاحب، دواتو ابھی نہیں دی۔ لیکن تیل تو میاں نے اپنے سامنے ہی پلا دیا تھا۔ بیوی نے یہی کہا ہے کہ آپ خفا مت ہو جائیے کیا کرتی مجبور تھی۔ میاں کے آگے کچھ نہ چلی  اور  حضور بیگم صاحبہ نے کہا ہے کہ ’’بچہ اٹھنے کے قابل نہیں ہے ورنہ میں خود آپ کو تکلیف دینے کی جرأت نہ کرتی  اور اس کو یہیں آپ کے قدموں میں لا ڈالتی۔‘‘ تکلیف تو حضور کو بہت ہو گی جب کہیں سواری لے کر حاضر ہو جاؤں۔
عتیق:اونہوں !اس معصوم بچے کی جان کی مجھ کو خود فکر ہے ورنہ میں نہ کسی کے گھر جاؤں  اور نہ ان لوگوں کا علاج کروں؟ جو میرا حکم نہیں مانتے۔ اگر  ان کافروں کی دوا پلانا تھی تو مجھے ناحق دق کیا۔
عورت:حضور اب کیا کریں؟مردوں سے بس نہیں چلتا۔ ورنہ بیوی کو تو آپ پر وہ اعتقاد ہے  اور ہونا بھی چاہئے اب دیکھئے۔(بچہ کی طرف اشارہ کرتی ہے)میرے بچے کے دانت یوں ہی آپ کے تعویذوں کی بدولت نکل رہے ہیں نہ بخار ہوا نہ آنکھیں دکھیں۔ آپ کی کرامت کی تعریف تو ہر کسی سے سن لو۔
عتیق:میری اس میں کوئی تعریف نہیں ہے۔ اللہ کا کلام ہے۔ اسی کا سب ظہور ہے۔
عورت:لیکن مولوی صاحب!ہر ایک کوئی اللہ کے کلام کو سمجھتا کب ہے؟ (پیڑھی  اور آگے کھسکا کر) اب دیکھئے نیم کی گلی میں بھی ایک مولوی ہیں۔ بس منہ نہ کھلوائیے۔۔۔ 
(باہر سے کوئی زور سے کنڈی کھٹکھٹاتا ہے۔)
عتیق:کون ہے؟
(کنڈی کا شور جاری رہتا ہے۔)
عتیق:(عورت سے) ذرا جا کر دیکھنا کہ کون ہے؟
(عورت بچے کو چھوڑ کر باہر جاتی ہے۔)
فاطمہ:(جلے ہوئے لہجے میں)علاج ہو ڈاکٹر  کا بدہضمی ہے۔ جلاب دیا گیا ہے۔ بخار اسی سے اتر جائے گا نام مولوی صاحب کا ہو جائے گا۔ انھیں ڈھکوسلوں سے تو لوگ تمہارے معتقد ہوتے ہیں۔۔۔ 
(عورت ایک خط لے کر داخل ہوتی ہے۔ فاطمہ چپ ہو جاتی ہے۔ عتیق خط لے کر پڑھتا ہے۔)
عتیق:(فاطمہ سے)لو تمہارے نام تمہاری ممانی کا خط ہے وہ آج شام کو پھر آئیں گی(عورت سے) اچھا بیٹی! اب تم جاؤ۔ مغرب سے پہلے سواری لے آنا۔
(عورت سلام کر کے بچے کو اٹھا کر رخصت ہوتی ہے۔)
عتیق:یہ تمہاری ممانی ابھی چار روز ہوئے تو آئی تھیں۔ کیا ان کو اپنے گھر کچھ کام نہیں ہے؟اب یہ ہوا نئی چلی ہے کہ عورتیں دو دن جم کر گھر نہیں بیٹھتیں۔
فاطمہ:اگر گھڑی دو گھڑی کو وہ آ جاتی ہیں۔ تو تمہارا کیا  بگاڑ جاتی ہیں؟
عتیق:ان کے لڑکے بھی ضرور آئیں گے تم کو ان سے درحقیقت پردہ کرنا چاہئے۔
فاطمہ:کیوں؟وہ دونوں مجھ سے چھوٹے ہیں دوسرے برسوں کے بعد تو اب پھر دہلی آ کر  رہنا شروع کیا ہے۔ میں تو صورتیں دیکھنے کو ترس گئی تھی۔ اب میں ان سے پردہ کروں گی؟
عتیق:تمہارے ان ماموں کے گھر کا ڈھنگ مجھ کو بالکل  پسند نہیں ہے۔ انسان گھر سے باہر رہے تو اس کا یہ مطلب تو نہیں کہ اپنے پرانے طریقے چھوڑ دے  اور کرسٹان بن جائے۔ لڑکوں کو جب  دیکھو کر سٹان بنے پھر تے ہیں لڑکے تو لڑکے بڑھاپے میں تمہاری ممانی نے بھی ساڑھی باندھنی سیکھی ہے؟
فاطمہ:بڑھاپے میں تو نہیں ، ممانی جان ہمیشہ سے ساڑھی باندھتی ہیں۔ شادی ہو کروہ ماموں جان کے ساتھ پردیس چلی گئی تھیں  اور وہیں رہیں خدا جنت نصیب کرے۔ جب تک چھوٹے ماموں زندہ رہے یہ ساتھ ہی رہیں۔ ان کی ملنے والیاں بہت سی ہندو ہی تھیں۔ (بگڑ کر) تو آخر ساڑھی میں کیا برائی ہے؟
عتیق:برائی کیوں نہیں ہے !ایک تو اپنا اسلامی لباس چھوڑنا  اور پھر کافروں سے دوستی کرنا یہ کہاں کی شرافت ہے؟خیر ماں کو چھوڑو لیکن یہ ان کے دونوں صاحبزادے جو انگریزی لباس میں اینٹھتے پھر تے ہیں اس کے آخر کیا معنی ہیں؟(ذرا دیر ٹھہر کر) اول تو وہ لوگ نامحرم ہیں۔ دوسرے میری مرضی نہیں ہے کہ تم قدیر  اور عزیز کے سامنے آؤ۔
فاطمہ:تمہیں تو بس ایک بات کی ضد ہو جاتی ہے میرے بڑے ماموں ہیں ان کے بڑے لڑکے کے میں سامنے آتی ہوں وہ تمہارے دوست  اور  معتقد ہیں تو وہ بڑے محرم ہو گئے۔ تم خود ان کو بلاتے ہو اور وہ یوں بھی آتے ہیں۔ وہ نامحرم نہ ہوئے؟قدیر اور عزیز جن سے وہی رشتہ ہے وہ نامحرم ہو گئے۔ آخر مجھے بھی بتاؤ۔
عتیق:مجھے ہر بات بتانے کی ضرورت نہیں ہے شوہر کا حکم بیوی کو بغیر حیل و حجت کے ماننا فرض ہے۔ لیکن تم ہو کہ  ہر بات میں سوال و جواب کرتی ہو۔ اگر جواب چاہتی ہو توسنو۔
ان دونوں لڑکوں کے چال چلن بالکل ٹھیک نہیں ہیں ان کا ایمان نہیں رہا مذہب نہیں رہا خدا  اور  رسول کا کچھ بھی خوف ان کے دل میں نہیں ہے۔ شراب یہ پئیں ،  بد گوشت کھائیں (جوش میں اٹھ کر بیٹھ جاتے ہیں) ان سے زیادہ  اور کون بدمعاش ہو گا! دوسروں کی شریف عورتوں پر نگاہ ڈالتے ہیں کافر کہیں کے !
فاطمہ:(غصہ سے)خدا نہ کرے وہ کافر کیوں ہونے لگے۔ کسی کو کافر کہنا بڑے ثواب کا کام ہے؟تم بھی پرانے مردے اکھاڑنے لگے۔ نگاہ ڈالی؟ تمہاری بہن کہاں کی ایسی نیک ہیں !قدیر نگوڑے نے کیا نگاہ ڈالی اس کی عمری تھی یہی توخیال کیا تھا کہ تمہاری بہن سے شادی کرے۔ شادی کرنے کی خواہش تو کوئی بری نگاہ نہیں ہے۔
عتیق:نہیں بہت اچھی نگاہ ہے گھر میں آ کر پرائی لڑکی سے جھانکا تاکی کریں یہ کہاں کی شرافت ہے؟
فاطمہ:جھانکا تاکی کس نے کی؟تمہاری بہن مانگ پٹی کر کے خود اپنا جلوہ دکھانے کھڑی ہو جاتی تھیں۔ کون سی ایسی ننھی تھیں قدیر تو سے عمر میں کچھ بڑی ہی ہیں۔ وہ تو پھر لڑکا تھا انھیں اپنی ناک کا کچھ خیال نہ ہوا۔ بچارے قدیر ہی پرکیا ہے۔ اپنے گریبان میں منہ ڈالو۔ اب خود جو کنیز فاطمہ پر لٹو ہو اور مجھ  پر بچوں کے نہ جینے کا الزام رکھتے ہو۔(بگڑ کر) اپنی برائی کسی کو نظر نہیں آتی۔
عتیق:استغفراللہ!کنیز کے والدین خود مجھ کو نجیب الطرفین سمجھ کر بہت خوشامد کے ساتھ شادی کر رہے ہیں۔
فاطمہ:ہاں تمہاری یہ نجیب الطرفینی نہ معلوم کس کس کی قسمت پھڑوائے گی۔ اسی پر تو اللہ بخشے ابا نے مجھے بھی قربان کر دیا۔۔۔ (گھرکی ماما داخل ہوتی ہے فاطمہ بغیر رکے ہوئے مڑ کراس سے بات کرنا شروع کرتی ہے۔) دیکھنا بڑی بی؟تم نے چلتے وقت نہ باورچی خانہ میں جھاڑو دی مکھیاں بھنک رہی ہیں  اور اب اتنی دیر کر کے تم آئی ہو۔
ماما:(قریب آ کر پیڑھی  پر بیٹھ جاتی ہے)ہاں بیوی!تھوڑی دیر ہو گئی۔ ذرا کی ذرا ہمسائی کے ہاں چلی گئی تھی اس کی لڑکی سسرال سے آئی ہوئی ہے۔ کم بخت باتوں میں ایسی بیٹھی کہ وقت کا دھیان نہ رہا! (تھوڑی دیر ٹھہر کر)بیوی ذرا ایک ٹکڑا پان کا دینا۔۔۔ پیسہ دو گی کچھ سودا منگانا ہے یا کھانا کہیں باہر سے آ جائے گا؟
فاطمہ:(پان دیتے ہوئے طنزاً) اسے کھانے کی تم پرواہ نہ کرو خدا تمہارے مولوی صاحب کو زندہ رکھے۔ مفت کا پلاؤ قورمہ روز حاضر ہے۔ آج ایک مرید کے ہاں شادی ہے وہاں سے آ جائے گا۔تم اس وقت سونف جو دھوپ میں سوکھ رہی ہے اس کو چن کر کوٹ دو کل چٹکی بناؤں گی۔
(ماما اٹھ کر جانے لگتی ہے۔)
فاطمہ: اور سنو بڑی بی!برتن اچھی طرح دھونا۔ باورچی خانہ میں جھاڑو بھی دینی ہے ذرا جلدی کرو۔ پھر ممانی آ جائیں گی۔
عتیق:(ڈکار لے کر)بڑی بی ذرا پانی پلاتی جانا۔۔۔ 
فاطمہ:(باٹ کاٹ کر) اے تم جاؤ اپنا کام کرو پانی مل جائے گا۔
(فاطمہ اٹھ کر جاتی ہے  اور کٹورے میں پانی لا کر عتیق اللہ پاس زور سے رکھ دیتی ہے  اور واپس جانے لگتی ہے۔)
عتیق:(پانی کا کٹورا ہاتھ میں لے کر) یہ قدیر دو برس سے وکالت کر رہے ہیں کچھ کما بھی لیتے ہیں؟
فاطمہ:(واپس تخت پر بیٹھ کر)کماتے نہیں تویوں ہی۔ ہر کسی کے سامنے تمہاری طرح ہاتھ تو نہیں پھیلاتے۔
عتیق:اگر کما رہے ہیں تو شادی کیوں نہیں کرتے؟
فاطمہ:شادی بھی ہو جائے گی کیا جلدی ہے۔ ابھی جوان ہے کوئی بڈھا تو نہیں ہے۔ کہتا ہے اپنی پسند کی کروں گا۔ میں تو خدا کا شکر کرتی ہوں کہ تمہاری بہن سے نہیں ہوئی۔ لڑکے کی قسمت پھوٹ جاتی۔ اب تو تمہیں بھی لالچ آتا ہو گا!
عتیق:(سیدھے بیٹھ کر) اس کافر کا کیا منہ تھا کہ میری بہن لے جاتا۔ میری زندگی میں تو ایسا  ہو نہیں سکتا تھا۔
فاطمہ:خیر وہ کافر سہی نیچ ذات سہی اس میں تو سب ہی برائیاں ہیں۔ وہ تمہاری بہن جو سیدوں میں گئی ہیں وہ کون سی سکھ میں ہیں؟
عتیق:کچھ نہیں تو ہڈی توہے پھر وہ لوگ۔۔۔ 
فاطمہ:اے ہے قدیر کی ہڈی اتنی بری تھی تو تم نے قدیر کے خاندان میں بیاہ کیوں رچایا تھا؟
عتیق:میں نے کیوں رچایا تھا تمہارے والد میرے اباکے اتنے معتقد تھے کہ انھوں نے خود خوشامد کر کے تمہاری شادی کی۔
فاطمہ:خیر میرے ابا جان نے تو تمہارے ، تمہارے ابا، سب کے ہاتھ پیر  جوڑ کر میری قسمت پھوڑ دی۔ اب یہ جو بیاہ رچا رہے ہو تو یہ کون سی سیدانی ہیں؟اب تو تم ماشاء اللہ چالیس برس کے ہو۔ کوئی بچہ نہیں۔ اب تو اپنی نسل کا خیال کرو۔
عتیق:آخر اس بک بک سے فائدہ؟
(فاطمہ بقچی میں سے کپڑا اٹھا کر سینے لگتی ہے۔)
عتیق:(تھوڑی، خاموشی کے بعد) یہ اوپر کے کرایہ دار کو میرا ارادہ ہے اٹھا دوں۔
فاطمہ:(تڑخ کر)کیوں؟میرا مکان ہے۔ اول تو کرایہ آتا ہے۔ دوسرے کرایہ دارنی بڑی نیک ہے۔ اچھے برے وقت کی ساتھی ہے۔ میں تو اس کرایہ دار کو کبھی نہ اٹھنے دوں گی۔
عتیق:آخر آج کل تمہیں کیا ہو گیا ہے ، ہر بات پر بحث  اور انکا رہے۔
(ایک سات آٹھ سال کا لڑکا ایک سینی خوان پوش سے ڈھکی ہوئی سرپر لے کر داخل ہوتا ہے  اور جب بولتا ہے تو جلدی جلدی)
لڑکا:سلام ملانی جی یہ بیوی نے حصہ بھیجا ہے طشتری خالی کر دو۔
فاطمہ:کہاں سے لایا ہے  اور کس بات کا ہے؟
لڑکا:پنڈت کے کوچہ سے آئی ہے۔ یہ طشتری خالی کر دو۔
فاطمہ:کرتے ہیں۔ ذرا دم لے لو آج کیا ہوا تھا جو مٹھائی آئی ہے۔
لڑکا:بہت سی بیویاں آئی تھیں۔
فاطمہ:ارے بچے !پنڈت کے کوچہ میں تو بہت سے لوگ رہتے ہیں۔ کچھ پتہ تو بتا۔
لڑکا:جی املی والے گھر سے آئی ہے۔
عتیق:آخر اس سے کیا بحث ہے !کہیں سے آئی ہو، مٹھائی سے غرض ہے کسی مرید کے ہاں سے آئی ہو گی۔۔۔ یہ طشتری تو بہت خوبصورت ہے۔ (لڑکے سے) جا اپنی بیوی سے کہنا کہ مٹھائی تو ملانی جی کے واسطے ہے  اور طشتری مولوی صاحب نے رکھ لی۔
فاطمہ:تو سینی بھی رکھ لو وہ کیوں چھوڑتے ہو وہ تو زیادہ قیمتی ہے !
لڑکا:(ڈر کر)طشتری تو بیوی نے منگائی ہے نہیں تو ماریں گی۔
عتیق:جا، جو ہم نے کہا ہے کہہ دیجو، پھر نہیں ماریں گی۔
(لڑکا چپ  کھڑا رہتا ہے ، جاتا نہیں۔)
عتیق:(زور سے) ارے جاتا کیوں نہیں؟
(لڑکا آہستہ آہستہ چلتا ہے  اور مڑ مڑ کر طشتری کو دیکھتا جاتا ہے۔)
عتیق:ذرا دکھانا کیا مٹھائی ہے۔
(فاطمہ جھک کر طشتری آگے بڑھا دیتی ہے۔ عتیق ایک ڈلی اٹھا کر کھانے لگتا ہے۔)
فاطمہ:دیکھو!ابھی تمہاری طبیعت خراب تھی، اب یہ ثقیل مٹھائی کھانے لگے۔ اب شام کو شادی کا کھانا کھاؤ گے۔ بیمار ہو گے یا نہیں؟خیر مجھے کیا !
فاطمہ:(طشتری اٹھا کر)  اور لو گے یابس۔
عتیق:(ایک  اور ڈلی لے کر)بس  اور نہیں چاہئے۔
(فاطمہ مٹھائی لے کر اندر چلی جاتی ہے۔ عتیق مٹھائی ختم کر کے اس کے ٹکڑے پلنگ پرسے چن چن  کر کھاتا جاتا ہے  اور ڈکاریں لیتا جاتا ہے۔ ایک عورت برقعہ میں لپٹی ہوئی ادھر ادھر دیکھتی داخل ہوتی ہے۔ سلام کر کے کھڑی رہتی ہے۔)
عورت:ملانی جی کہاں ہیں؟
عتیق:(چاروں طرف دیکھ کر) اندر ہیں کیوں؟
عورت:مولوی صاحب میں مرزا حیدر بیگ کے یہاں سے آئی ہوں۔ باہر بیٹھک میں چلئے تو کہوں۔
عتیق:(انگڑائی لے کر)نہیں یہیں کہو وہ تو اندر ہیں۔
(عورت پیڑھی پر بیٹھ جاتی ہے۔)
عورت:مولوی صاحب!لڑکی والے کہتے ہیں کہ آپ پیغام دے کر چپ ہو گئے آج کل ان کے ہاں ایک  اور نسبت آئی ہوئی ہے۔ لیکن پہلے آپ کے یہاں سے ہاں یانا ہو جائے تو پھر دوسرے کو جواب دیا جائے۔
عتیق:(جلدی سے بیٹھ جاتا ہے) نہیں نہیں ان سے کہنا کہ دوسری جگہ فوراً انکار کر دیں اب تک تومیں خود سوچ میں تھا کہ آیا میں دوسری شادی کروں یا نہیں۔ لیکن اب تو اس  کا کچھ سوال ہی نہیں رہا۔ مجھے خواب میں بشارت ہوئی ہے کہ دوسری شادی کر تو میں کیسے پیچھے ہٹ سکتا ہوں۔ حیدر بیگ سے کہنا کہ انشاء اللہ بہت جلد سب ٹھیک ہو جائے گا۔
(فاطمہ پیچھے سے آ جاتی ہے  اور خاموش کھڑے ہو کر سنتی ہے۔)
عورت:اللہ خوش رکھے ہمارے میاں تو خود کہتے ہیں کہ وہ عورتیں خوش قسمت ہیں جن کو آپ جیسا میاں ملے وہ یہ سن کر بہت خوش ہوں گے۔ وہ آپ کے بڑے پابند ہیں۔ کہتے ہیں کہ آپ جیسا نیک  اور خداپرست آدمی انھوں نے آج تک نہیں دیکھا۔ بیوی کہتی ہیں ہزار کچھ  ہو تو پھر سوکن ہی ہے۔
عتیق:ارے ان ے کہنا اس بات کا بالکل خیال نہ کریں میری بیوی خود میرے پیچھے پڑ رہی ہے۔ کہتی ہے کہ  اور شادی کر لو تا کہ بچے جیتے پیدا ہوں۔ ان کی بغیر مرضی کے میں خود ایسا کام نہ کرتا۔ دوسرے وہ لڑنے جھگڑنے والی بھی نہیں۔ جب اس کے بچے ہی نہ جئیں تو وہ  اور میں دونوں مجبور ہیں۔ پھر اللہ تعالیٰ نے مردوں کو چار شادیوں کا حکم دیا ہے اس میں کسی کے ساتھ بے انصافی بھی نہیں ہے۔
عورت:یہی تو میاں بھی کہتے ہیں کہ جب مرد دونوں کو برابر سمجھے تو دو شادیاں کرنا تو ثواب ہے۔ مولوی صاحب اللہ رکھے وہ رہیں گی کہاں؟
عتیق:اوپر کوٹھے  پر کرایہ دار کو ہٹا کر اس کو درست کروا دوں گا۔
فاطمہ:(غصہ میں آگے بڑھ کر)کرایہ دار ہٹ جائے گا۔ مجال ہے کرایہ دار کی کہ ہٹ جائے میرے باپ کا دیا ہوا مکان ہے اس میں سے تم تو تم تمہارے جنات بھی کرایہ دار کو نہیں ہٹا سکتے  اور تم۔۔۔ 
عتیق:(غصہ کو دباتے ہوئے آہستگی سے) اس بک بک کی کیا ضرورت ہے؟ جو کچھ کہنا ہے مجھ سے بعد میں کہنا۔
فاطمہ:کیوں؟کیا مجھے کسی کا ڈر ہے۔۔۔ 
(عتیق عورت کی طرف اشارہ کرتا ہے۔ وہ جلدی سے چلی جاتی ہے۔)
عتیق:(تن کر) کیوں جی؟یہ تمہاری کیا حرکت ہے؟(نہایت غضبناک آواز میں)اس طرح بات کے بیچ میں کود پڑنا اس کے کیا معنی؟ کیا تمہارے ہوش و حواس بالکل خبط ہو گئے؟
فاطمہ:(بلند آواز سے) میری کیا حرکت ہے؟تمہیں جھوٹ بولتے شرم نہ آئی۔لگے الٹے چیخنے !تم اپنے کو سمجھتے کیا ہو؟میرے گھر میں بیٹھ کر ایسی باتیں کرو اور پھر یہ امید رکھو کہ میں چپ بیٹھی سنا کروں؟
عتیق:(غصہ  اور بڑھ گیا ہے) اور تم کیا چیز ہو؟بڑی بڑی نیک عورتوں پر سوکنیں آئی ہیں  اور انھوں نے اف تک نہ کی۔ اپنے خاوند کی خدمت میں عمر کاٹ دی۔(چیخ کر)تو نہایت گنہگار  اور بدترین عورت ہے۔ مجھ کو خفا کر کے اپنے لئے جہنم تیار کر رہی ہے۔
فاطمہ:(غصہ سے کانپتی ہوئی آواز میں) اور تم  خود کون سے نیک ہو تم کون سے جنت میں چلے جاؤ گے۔ ایک دوزخ نہیں مجھ کو ہزار دوزخیں منظور ہیں۔ لیکن کان کھول کر سن لو۔ اس گھر میں وہ تمہاری بیوی ہرگز نہیں گھس سکتی۔
عتیق:(طیش میں آ کر کھڑا ہو جاتا ہے)تیری بکواس بند نہیں ہو گی؟ اگر تجھ کو خدا  اور  رسول  اور اپنے خاوند کا جو تیرا مجازی خدا ہے ڈر نہیں ہے۔ توتو نہایت ذلیل بدترین  اور نجس ہستی ہے۔ تیری اس بک بک سے میں شادی روک نہ دوں گا۔ دوسرا نکاح کروں گا پر کروں گا ا ور وہ اسی گھر میں رہے گی  اور تیرا درجہ کتے سے بدتر جس قابل کہ توہے ہو گا۔
(یہ حکم لگا کر عتیق باہر کی طرف چلتا ہے۔)
فاطمہ:(چیخ کر اور آگے بڑھ کر)تو یہ بھی سنتے جاؤ، تمہاری مولویت تمہاری عزت سب خاک میں ملا دوں گی  اور تمہاری اس معشوقہ کو یہاں نہ گھسنے دوں گی۔میں کسی بھیک منگے سید کی بیٹی نہیں ہوں کہ تم سے ڈر جاؤں۔
عتیق:(مڑ کر)اے ناہنجار دوزخی عورت اگر تو بات نہیں سمجھتی تو یہ  تو سمجھتی ہے۔
(فاطمہ کے منہ پر زور سے طمانچہ مارتا ہے  اور پھر باہر کی طرف چلا جاتا ہے۔)
فاطمہ:(غصہ سے دیوانی ہو جاتی ہے  اور دانت پیس کر مولوی کا کرتا پکڑ لیتی ہے۔)مارتے ہو تو ٹھیک سے مارو خدا  اور اس کے رسول کی قسم کھا کر کہتی ہوں کہ تمہاری عزت تمہاری حقیقت خاک میں ملا کر نہ چھوڑی ہو تومیں حمید بیگ کی بیٹی نہیں کسی بھنگی کی ہوں گی۔
(عتیق کرتا چھڑا کر غصہ سے کانپتا ہوا باہر چلا جاتا ہے۔)
فاطمہ:(بے بس ہو کر)جاتے کہاں ہو۔ بڑے مولوی بنے ہیں۔ جھوٹے بے ایمان کہیں کے !
(فاطمہ ڈوپٹے میں منہ چھپا کر سسکیوں سے روتی ہے زینے پرسے کسی کے اترنے کی آواز آتی ہے !ایک عورت پہلے سر نکال کر جھانکتی ہے پھر سامنے آتی ہے۔)
کرایہ دارنی:اے ہے ملانی جی کیا ہوا؟یہ رونے کیوں لگیں؟خیر تو ہے؟
(کرایہ دارنی پاس آ کر کھڑی ہو جاتی ہے  اور بازو پکڑ کر فاطمہ کو تخت پر بٹھا دیتی ہے۔)
کرایہ دارنی:کچھ کہو تو آخر کیا بات ہے۔ آج مولوی صاحب بہت زور زور سے خفا ہو رہے تھے ! اوپر تک آواز آ رہی تھی بتاؤ تو کیا ہوا؟
فاطمہ:(سسکیاں  لے کر)دوسرا بیاہ، بیاہ کر رہے ہیں۔۔۔  اور مجھے مارا (جوش سے) اے خدا تو ایسے بے ایمانوں کو غارت کر۔۔۔ 
کرایہ دارنی:مارا مولوی صاحب نے !نہیں تمہیں میری قسم سچ بتانا؟
فاطمہ:(آنچل سے منہ پونچھ کر) خیر ان کو بھی پتہ چل جائے گا۔ یہ نہ سمجھ لیں کہ بن باپ بھائی کی ہے۔ جو دل چاہے گا۔۔۔ 
کرایہ دارنی:اے جبھی کوٹھا خالی کرنے کو کہہ رہے تھے۔ میں بھی تو کہوں آخر بات کیا ہے؟
فاطمہ:(سسکی لے کر اور آنسو پونچھ کر)کوٹھا خالی کرنے کو؟یہ کب کہا؟
کرایہ دارنی:کل رات کو ان سے کہا تھا۔
فاطمہ:ابھی تو وہ آئی بھی نہیں کہ ہاتھ اٹھنے لگا  اور جب آ جائے گی تو نہ معلوم کیا  حشر ہو گا۔ خیر انھیں بھی معلوم ہو جائے گا۔ کرایہ دار سے کہہ دینا کہ گھر خالی نہ کریں۔
کرایہ دارنی:ارے توبہ کرو ملانی جی وہ بھلا مولوی صاحب کا کہنا مانیں گے کہ تمہارا؟
(گھرکی ماما بھی آ کر کھڑی ہو جاتی ہے  اور  رحم کی نگاہ سے فاطمہ کو دیکھتی ہے۔)
ماما:آج تو مولوی صاحب پر بڑا جلال تھا۔
کرایہ دارنی:دیکھو پانچوں انگلیاں منہ پر بن رہی ہیں۔
ماما:ہاہ  اتنے بڑے مولوی ہیں  اور عورت پر ہاتھ اٹھاتے ہیں۔
(فاطمہ آنسو پونچھتی ہے۔)
کرایہ دارنی:پہلے تو کبھی نہیں مارا۔ اب یہ نئی شادی جوکر رہے ہیں خدا کی قسم مولوی ہو یا کوئی۔ مرد کے تیور بدلتے کچھ دیر نہیں لگتی۔ اب کسی کو اچھا لگے یا برا ان مولوی کی باتیں تو مجھے ایک آنکھ نہیں بھاتیں !
فاطمہ:(ہاتھ پھیلا کر)اے خدا یہ کہاں کا انصاف ہے؟ایک آنکھ میں تو لہر بہر  اور  دوسری میں میں  تیرا یہ قہر!تو نے ہم عورتوں کو اتنا بے بس کیوں بنایا ہے۔ (تھوڑی دیر ٹھہر کر) چاہے کچھ ہو جائے اس تھپڑ اور اس شادی کا بدلہ تومیں ضرور لوں گی، لو یہ بھی میرا قصور ہے کہ بچے مر گئے !
کرایہ دارنی:اے ہاں کوئی بھی عورت ایسی ہو گی جس کو اپنے بچوں کے مرنے کا غم نہ ہو۔ایک تو ان کا غم اٹھاؤ، دوسرے میاں کی مار کھاؤ، یہ کہاں کا انصاف ہے؟یہ تو آج صبح سے مکان ڈھونڈ رہے ہیں۔
ماما:تین بچے تو کھیلتے  مالتے چلے گئے۔ پھر تو سب ایسے ہی ہوئے۔
کرایہ دارنی:سب کو تو مولوی صاحب تعویذ دیتے ہیں۔ علاج کرتے ہیں۔ جن پکڑتے ہیں۔ بیوی کا علاج کیوں نہیں کرتے۔
فاطمہ:علاج کرتے ہیں خاک!سب ڈھکوسلے بازی ہے۔ روپیہ ٹھگنے کے ڈھنگ ہیں بدنیت مٹھائی تو مٹھائی طشتری تک کھا جاتے ہیں۔
کرایہ دارنی:تو آج میں بتاتی ہوں کہ جب میں ان سے یہی کہتی ہوں تو ہمیشہ لڑنے لگتے ہیں کہ اس میں مولوی صاحب کا کیا بس ہے۔ انھوں نے تو سب جتن کر لیے۔ جب اللہ میاں ہی کی مرضی نہیں ہے تو وہ کیا کریں۔
ماما:اے بیوی بس کرو کب تک روئے جاؤ گی۔(خود بھی آنسو پونچھتی ہے) تمہاری قسمت ہی ایسی پھوٹی ہوئی ہے۔ سوکن آئے تو آئے مار بھی کھانے لگیں۔ مولوی صاحب ایسے تو نہ تھے چیختے چلاتے تو ہمیشہ سے ہیں ہاتھ اٹھاتے پہلے کبھی نہیں دیکھا۔
(باہر سے کہار پکارتے ہیں۔)
کہار:سواری اترو الو۔۔۔ سواری اتر والو۔
(ماما آنسو پونچھ کر کھڑی ہو جاتی ہے  اور آہستہ آہستہ باہر کی طرف جاتی ہے۔)
ماما:چیخے کا ہے کو جاتا ہے آ تو رہے ہیں۔
کرایہ دارنی:جنے کون آیا ہے؟
فاطمہ:ممانی ہوں گی۔
(ممانی کلف دار خوب پھولی ہوئی ساڑھی پہنے ہوئے داخل ہوتی ہے۔ کرایہ دارنی سلام کرتی ہے وہ سر سے جواب دے کر فاطمہ کی طرف بڑھتی ہے فاطمہ اسی طرح خاموش بیٹھی رہتی ہے۔)
ممانی:کیوں بیٹی فاطمہ کیا طبیعت اچھی نہیں ہے (اور قریب آ کر) یہ رو کیوں رہی ہو کیا بات ہے؟
(فاطمہ کھڑے ہو کر ممانی سے لپٹ جاتی ہے  اور پھر سسکیوں سے رونے لگتی ہے۔)
ممانی:(کرایہ دارنی سے)خیر تو ہے کیا ہوا؟
کرایہ دارنی:مولوی صاحب نے مارا۔
ممانی:ہیں !کیا !مارا!آخر کس بات پر؟
ممانی:فاطمہ، اے بیٹی بس کرو۔ کچھ کہو تو۔
(سہارا دے کر بٹھا دیتی ہے  اور خود بھی تخت پر بیٹھ جاتی ہے۔)
(ایک مرد کی آواز باہر سے آتی ہے۔)
آواز:بڑی بی۔ بڑی بی۔ میں آ سکتا ہوں۔
ممانی:کون؟عزیز؟آ جاؤ۔
کرایہ دارنی:ذرا ٹھہرئیے۔ میں تو چلی جاؤں۔
(عزیز اندر آتا ہے لیکن غیر عورت کو دیکھ کر واپس جانے لگتا ہے۔)
ممانی:ذرا ٹھہرو ابھی پردہ ہوا جاتا ہے۔
(کرایہ دارنی جلدی سے چلی جاتی ہے۔)
ممانی:اب آ جاؤ۔
(ایک جوان لڑکا شیروانی  اور پائجامہ پہنے داخل ہوتا ہے ، آ کر کھڑا کا کھڑا رہ جاتا ہے۔)
فاطمہ:(آنسو پونچھ کر)بیٹھ جاؤ میاں یہ سامنے پلنگ تو پڑا ہے۔
عزیز:آپا جان کیا ہوا؟
فاطمہ: بھائی کیا بتاؤں جس کے باپ بھائی نہ ہوں۔ اس کی یہی بے قدری  اور  یہی حشر ہو گا۔
عزیز:اب آپ شکایتیں تو رہنے دیجئے۔ پہلے اپنی تکلیف تو بتائیے۔
(ممانی گال کی طرف اشارہ کرتی ہے۔)
عزیز:(جھک کر منہ دیکھتا ہے) ہیں یہ آپ کا منہ لال کیوں ہو رہا ہے؟
فاطمہ:لال کیسے ہو رہا ہے۔ خدا کی، قسمت کی، شوہر کی سب کی مار مجھ پر ہے  اور کیا ہے۔
عزیز:آپا جان کچھ تو بتائیے؟
فاطمہ:ہوا کیا دوسری شادی کر رہے ہیں۔ کہتے ہیں تیرے بچے نہیں جیتے دوسرا بیاہ کروں گا۔
ممانی:دوسرا بیاہ؟
فاطمہ:جی ہاں دوسرا بیاہ۔  اور میرے یہ کہنے پر کہ میں اپنے  گھر میں ان کی نئی بیوی کو گھسنے نہیں دوں گی۔ بہت چیخے چلائے  اور میرے منہ پر زور سے تھپڑ مارا۔
ممانی:لو اور سنو گھر تمہارا ہے تمہارے باپ کا دیا ہوا ہے ان کو اس میں لانے کا حق ہی کیا ہے۔ ایسا ہی شوق ہے تو اور گھر لے کراس میں رکھیں۔
عزیز:ان کو دوسری شادی اس حالت میں جبکہ بیوی موجود ہے کرنے کا حق کیا ہے؟
ممانی:حق کی بات تو یہ ہے ، میاں کہ وہ مرد ہیں ان کو کون روک سکتا ہے؟ خداوند کریم، رسول پاک، شریعت، قوم، سب کی طرف سے اجازت ہے۔ ایک چھوڑ وہ ابھی تین شادیاں  اور کر سکتے ہیں۔ مصیبت تو عورتوں کی ہے۔
فاطمہ: اور پھر کہتے ہیں کہ دونوں کے ساتھ ایک سا سلوک کروں گا۔ ایک سا خیال رکھوں گا۔ ابھی تو وہ آئی بھی نہیں ہے۔
عزیز:کیا یہ بھی کہتے تھے کہ ایک سی محبت بھی کروں گا۔ خیال  اور محبت میں تو بڑا فرق ہے۔
ممانی:محبت کون برابر کر سکتا ہے؟پہلی تو ہمیشہ دل سے اتری ہوئی ہوتی ہے۔ محبت برابر کرنے کا دعویٰ تو بڑے بڑے نہیں کر سکے۔ یہ بچارے تو صرف مولوی ہیں۔
فاطمہ:یہ تو دنیا میں اپنے برابر کسی کو نہیں سمجھتے۔ کہتے ہیں کہ بڑی بڑی نیک عورتوں پر سوکنیں آئی ہیں  اور انھوں نے اف تک نہ کی۔
عزیز:(ہنس کر) غلط تھوڑے ہی کہتے ہیں عورتوں پرہی سوکنیں آتی ہیں کوئی گائے بھینس پر تو نہیں۔
فاطمہ:میاں جب عورت ہوتے تب۔۔۔ 
ممانی:اے  اور کیا انھیں کیا  قدر ہے عورت کی جان کو بس اتنا سمجھتے ہیں کہ کھانا کپڑا دے دیا تو بہت کیا۔ میاں بہت اللہ والے ہوئے تو ایک رات ایک بیوی کے ہاں جا رہے دوسری رات دوسری بیوی کے پاس۔ بس عورتیں نہ ہوئیں میاں کے کھلونے ہو گئیں۔ جس سے جی چاہا کھیل لیا۔ قصور کس کا ہے جو دونوں عورتیں ایکا کر لیں تو مرد کیا کر سکتا ہے؟
عزیز:مردان دونوں کو چھوڑ کر تیسری شادی کر سکتا ہے۔
ممانی:دوسے میرا مطلب کوئی دوسے تھوڑا ہی ہے۔ میرا مطلب عورتوں سے ہے۔اصل بات یہ ہے کہ ہم ہیں ہی بدقسمت جب اللہ ہی نے مرد کو بڑا رتبہ دیا ہے تو۔۔۔ 
فاطمہ:رہنے بھی دو ممانی جان!اپنے مطلب کی یہ سب کتابیں مردوں نے لکھی ہیں ، مذہبوں کے بنانے والے شریعتیں  اور قانون بنانے والے سب مرد ہی تو تھے۔ مردوں کی آسانی کی سب باتیں لکھ گئے۔ عورتوں کے دلوں کی انھیں کیا خبر عورت ہوتے تو سمجھتے۔
ممانی: توبہ کرو بیٹی توبہ!اپنے غصہ میں کفر تو نہ بکو!وہ لوگ اللہ کے پیارے تھے ہماری کیا مجال ہے کہ ہم ان کے فعلوں یا حرکتوں کو جانچیں  اور  پرکھیں وہ بے گناہ  اور پاک ہستیاں تھیں اب انھوں نے جو کیا تو خیر۔ یہ دوسرے مردوں کی۔۔۔ 
عزیز:یہ تو نہایت بے انصافی کی بات ہے اماں جان کہ آپ مولوی صاحب کو حقوق کی ادائیگی کے لیے برا کہتی ہیں۔ میں تو ان کی بہت تعریف کرتا ہوں۔۔۔ 
ممانی:تمہارا کیا ہے تم جو نہ کہو۔۔۔ 
(باہر سے کنڈی کھٹکتی ہے  اور ساتھ ہی ایک مرد کی آواز آتی ہے۔)
آواز:کیا میں آ سکتا ہوں؟
عزیز:لیجئے آپا جان قدیر بھائی بھی آ گئے۔
(اٹھ کر پردہ کھولتا ہے۔)
عزیز:آ جاؤ قدیر بھائی میدان بالکل صاف ہے۔
(قدیر سوٹ میں داخل ہوتا ہے۔)
قدیر:آداب عرض آپا جان کیوں کیا بات ہے سب چپ کیوں ہو گئے۔ کیا میری برائی ہو رہی تھی۔ جبھی تو میرے کان بھی جل رہے ہیں۔
عزیز:نہیں تمہارا ذکر نہیں تھا۔ یہاں تو مولوی صاحب کی تعریف ہو رہی تھی کم از کم میں تو کر رہی رہا تھا۔
قدیر:یہ تو نہایت دلچسپ بات ہے۔ کیوں کیا آج کل مولوی صاحب پھر کوئی پیش گوئیاں فرما رہے ہیں۔
فاطمہ:پیش گوئیاں تو نہیں ہاں خواب ضرور دیکھا ہے۔
قدیر:شکر ہے کہ معراج کی ہمت نہ ہوئی۔
ممانی:تم دونوں بھائیوں کو ہر وقت ہنسی مذاق سوجھتا ہے کبھی تو کسی دوسرے کی مصیبت کا خیال کیا کرو۔
قدیر:مصیبت۔ مصیبت کس پر پڑی؟
ممانی:بہن پر سوکن آ رہی ہے  اور تمہیں ہنسی کی سوجھ رہی ہے۔
قدیر:واللہ مجھ کو بالکل خبر نہیں تھی بہت افسوس کی بات ہے۔ لیکن یہ خبر تو بالکل نئی ہے۔ ابھی تو پچھلے ہفتے جب میں آیا تھا تو اس کا کوئی ذکر نہ تھا۔
فاطمہ:مجھے خود تین دن ہوئے انھوں نے بتایا۔
قدیر:تو مولوی صاحب کی برات کب ہے؟کیا گھوڑے پر سوار ہو کر دلہن لینے جائیں گے۔ معاف کیجئے آپا جان میں بغیر ہنسے نہیں رہ سکتا۔ (خوب ہنستا ہے) اب کس خوش قسمت کو یہ عہدہ مل رہا ہے۔
فاطمہ:ان کے ایک مرید کی لڑکی ہے۔
قدیر:اچھا تو پھر سب کچھ بتائیے۔
ممانی:بتائیے کیا۔ پہلے تم ہنس تولو۔ شادی کریں گے بیوی کو اسی گھر میں رکھیں گے۔ اس نے منع کیا کہ میرا گھر ہے میں یہاں آنے نہ دوں گی تو اسے مارا۔
قدیر:مارا!سچ بتائیے آپا جان۔ اب ان کی یہ ہمت بھی ہو گئی کہ آپ پر ہاتھ اٹھانے لگے  اور تعجب ہے کہ آپ جیسی غیرت مند عورت نے ان کی مار کس طرح کھا لی۔
فاطمہ:کیا کرتی میاں !زبردست کا ٹھینگا سرپر۔ کیا میں بھی مارتی؟
عزیز:کیوں نہیں !اس میں شبہ نہیں کہ مولوی صاحب کشتی میں جیت جاتے لیکن پھر بھی دو ایک ہاتھ آپ کو بھی آزما لینے چاہئے تھے۔
ممانی:پھر تمہارا وہی مذاق۔
قدیر:اماں جان آپ بھی کمال کرتی ہیں۔ یہ مذاق کی بات ہے؟میں تو نہایت سنجیدگی سے بات کر رہا ہوں  اور آپ اس کو مذاق میں لئے جاتی ہیں۔ آپا جان مولوی صاحب کی اس قسم کی مردانہ حرکات پر کون بغیر ہنسے رہ سکتا  ہے۔ لیکن یہ سوچ کر بہت غصہ آ رہا ہے کہ آپ کیوں ایسی بے بس صورت بنا کر رونے بیٹھ گئیں۔
فاطمہ: بھائی میں بے والی وارث عورت ان کا کیا کر سکتی ہوں۔
قدیر:بے والی وارث!آپ کوئی بچہ توہے نہیں کہ آپ کو سہارے کی ضرورت ہو جب تک انسان اپنے اوپر بھروسہ نہیں کرتا  اور اپنا وارث آپ نہیں بن جاتا دنیا میں کوئی اس کی مدد نہیں کر سکتا۔
ممانی:خیر میاں !یہ سب کہنے کی باتیں ہیں۔ ایک پردہ نشین، شریف عورت بغیر وارث مرد کے کیا کر سکتی ہے؟
فاطمہ:ہاں ممانی جان ذرا آپ ہی انصاف سے کہئے۔
قدیر:اس میں برا ماننے کی بات نہیں ہے۔ آپ سے جو ہمدردی مجھ کو ہے اس کو بیان کر کے اس ہمدردی کے جوش کو کھونا ہے ، لیکن آپ ہی بتائیے کہ آپ کیا کریں گی؟کیا آپ یہ چاہتی ہیں کہ میں بھی اماں جان  اور  عزیز کی طرح آپ کے ساتھ مل کر رونے لگوں؟
عزیز:تم میرا نام نہ لو۔ میں تو بچارے مولوی صاحب کے لئے لڑ رہا تھا کہ آخر وہ کیوں نہ دوسری شادی کریں میرا خود چار بیویاں رکھنے کا ارادہ ہے۔
ممانی:اے ہے تمہارے ایسے فقرے مجھے ایک آنکھ نہیں بھاتے۔ پہلے تمہیں ایک جڑ جائے تو جاننا!
قدیر:آپا جان، آپ سب سے پہلے یہ بتائیے کہ آپ کرنا کیا چاہتی ہیں  اور  ہم کس طرح آپ کی مدد کر سکتے ہیں؟
فاطمہ:میں یہ نہیں چاہتی کہ وہ میرے گھر میں قدم رکھے۔ ان کا جہاں جی چاہے رکھیں۔(گود پھیلا کر) یا اللہ اس کے بھی بچے اس طرح ہو ہو کر مریں۔ جیسا کہ میرے اوپر بچوں کی موت کا الزام تھوپا ہے انھیں بھی تو کچھ خبر ہو۔
قدیر:یہ کوسنے کاٹنے سے تو کچھ ہوتا نہیں ہے کام کی بات کیجئے۔ بس آپ اتنا ہی چاہتی ہیں کہ وہ یہاں نہ آئے؟فرض کیجئے کہ انھوں نے آپ کو کہنا نہ مانا تو آپ کیا کریں گی۔
ممانی:بچاری کیا کرے گی،  یہی نہ کہ رو دھوکر بیٹھ رہے گی۔
فاطمہ:میں رو دھو کر نہ بیٹھوں گی۔ میں ساری دنیا سارے محلہ کو شور مچا کر بتا دوں گی کہ یہ مظلوم پر کیسا ظلم کر رہے ہیں۔
قدیر:اس سے کیا ہو گا۔ وہ گھر پر رہنے ہی لگے گی۔ آپ کا شور چالیس گز تک بھی نہ پہنچے گا۔
فاطمہ:(جوش سے) کیا عدالت، کچہری سب ختم ہو گئے۔ کیا کوئی ایسا قانون نہیں ہے کہ میں اسے اپنے مکان میں گھسنے نہ دوں !
قدیر:جی ہاں قانون توہے۔ کیونکہ یہ آپ کا ذاتی مکان ہے۔ آپ اس کو یہاں آنے سے روک سکتی ہیں۔ کیوں آپ کی ہمت بھی کچہری جانے کی ہو گی؟
فاطمہ:اگر یہ اس کو یہاں لے آئے ، تو خدا کی قسم سب کچھ کر کے دکھا دوں گی۔
ممانی:(ڈر کر)بیٹی خدا کا نام بے کار نہ لو ابھی غصہ ہے۔ جب ہوش میں آؤ گی تو رنج ہو گا۔ دوسرے شریفوں کے ہاں کچہری عدالت نہیں ہوتے۔
قدیر:نہیں ہوتے تواب ہونے چاہئیں۔ اماں جان آپ کیوں ان کی ہمت کو پست کئے دیتی ہیں؟
ممانی:ہمت پست کئے دیتی ہوں؟تم کہاں کے ایسے بزرگ نکلے ہو۔ ابھی تو فاطمہ کی ماں جیتی بیٹھی ہیں وہ اتنی ناراض ہوں گی کہ خدا کی پناہ  اور  سچی بات تو یہ ہے کہ کچہری عدالت کے تومیں بھی خلاف ہوں۔
عزیز:اماں جان۔ کون کچہری عدالت بلا ضرورت کے کرتا ہے؟ ابھی آپ کی دوکان کا کرایہ نہ ملے تو آپ نالش کریں گی یا نہیں؟
ممانی:اے لڑکو!کیا  تمہارا دماغ پھر گیا ہے؟ کیا سچ مچ بہن کو عدالت چڑھاؤ گے؟
قدیر:ہم نہیں چڑھائیں گے ، ہاں ، اگر آپا جان ہماری مدد مانگیں گی توہم ان کی ہر ہر طرح مدد کریں گے ! اور آپ کی طرح کہ بیٹی روکر صبر کر لو نہیں کہیں گے۔ اچھا یہ بحث تو رہی۔ اب یہ بتائیے کہ ان کے دل میں ایک دم شادی کرنے کی کیونکر سمائی؟
فاطمہ:کہتے ہیں کہ اللہ کی مرضی نہیں ہے کہ میرے بچے جئیں خواب میں کوئی بزرگ کہہ گئے ہیں کہ دوسری کر جب تیرے بچے جئیں گے۔
قدیر:یہ مولویت بھی کیا آسان پیشہ ہے بچے نہ جئیں اپنے قصور سے  اور  اللہ کا حکم ہو گیا!
فاطمہ:اب تین تو پل پلا کر ایک دم چیچک کی نذر ہو گئے۔دو دن میں گود جھاڑ کر کھڑی ہو گئی۔
قدیر:وہ بھی انھیں کی مہربانی ٹیکے نہ لگوانے دیئے ہوں گے۔
فاطمہ:ٹیکے ان غریبوں کے کہاں لگے تھے انگریزی دوا تو اس گھر میں آ نہیں سکتی۔ لیکن یہ بعد کے یا تو مرے ہوئے پیدا ہوئے۔ یا تو پیدا ہوتے ہی مر جاتے ہیں۔یہ تو میری قسمت کا قصور ہے  اور میرے ہی گناہ سامنے آتے ہیں۔
قدیر:قسمت بے چاری کو آپ اتنا نہ روئیے۔  اور نہ کوئی گناہ آپ نے کئے  اور  نہ گناہ کرنے کا موقع آپ کو ملا۔ آپ کو اتنے بچوں کی موت کا باعث بھی یہی مولوی صاحب ہیں۔ آج میں یہی بتانے کو حاضر ہوا تھا۔ اس دن جو آپ کا خون  ڈاکٹر  اقبال نے لیا تھا اس کا جواب آ گیا ہے۔ اس کے متعلق تنہائی میں کہوں گا۔
فاطمہ:تنہائی کی کیا ضرورت ہے؟ممانی جان سے یا عزیز سے کیا کوئی پردہ ہے۔
قدیر:خیر آپ کی مرضی، صرف یہ کہنا چاہتا تھا کہ میرے دوست ڈاکٹر  اقبال کہہ رہے تھے کہ اگر آپ کا علاج ہو تو جیتا بچہ ہو سکتا ہے بشرطیکہ مولوی صاحب کا علاج بھی ساتھ ہو۔
فاطمہ:وہ تو انگریزی علاج ہرگز نہیں کریں گے۔ ہاں چھپ چھپا کر میں کروا لیتی۔ لیکن اب وہ دوسرا بیاہ کر رہے ہیں میری وہ سنیں گے لیکن میاں کو آخر بیماری کیا ہے؟
قدیر:جی اس کو گرمی کی بیماری کہتے ہیں۔
فاطمہ:کیا کہا قدیر میاں !یہ نجس بیماری مجھ کو!نہیں میاں کچھ غلطی ہو گئی ہو گی۔ میرے تو پشتوں میں بھی یہ بیماری نہیں ہے۔
قدیر:آپ کونہ سہی مولوی صاحب کوہو گی۔
ممانی:توبہ کرو توبہ!مولوی ہیں ہزار ظلم کریں ، مولوی لوگ ایسا کام نہیں کرتے۔ 
عزیز:کیا آپ سب مولویوں کے پیچھے پیچھے پھر تی ہیں؟
فاطمہ:یقین تو مجھے بھی نہیں آتا۔
قدیر:اب یقین آپ نہ کریں تو دوسری بات ہے۔ مولوی صاحب کا مجھے علم نہیں ان کے خون کا معائنہ ہوا نہیں ہے۔ لیکن آپ کو یہ بیماری ضرور ہے۔
فاطمہ:میاں مجھے کہاں سے لگ گئی۔
قدیر:میرے خیال میں تو مولوی صاحب سے ہی لگی ہو گی۔
فاطمہ:(ایک دم جوش سے) قدیر میاں اگر تمہاری بات ٹھیک ہو گی  اور  میرے بچوں کے خون کے ذمہ دار ہوں گے۔ تومیں چاہے عمر بھر  سڑک پر بھیک ہی کیوں نہ مانگوں ان کو ان کی نئی نویلی دلہن کو مزہ چکھا دوں گی۔ ممانی جان آپ میرے زیوروں کا صندوقچہ لیتی جائیے۔ نہ معلوم مجھے کب ضرورت پڑ جائے  اور یہ مکانوں  اور دوکانوں کے کاغذات بھی۔
ممانی:اے بیٹی یہ بہت ذمہ داری کی بات ہے تم اپنی ماں کے پاس لے جا کر رکھو اور۔۔۔ 
فاطمہ:ممانی جان آپ اماں کو جانتی ہیں۔ وہ ان کے آگے میری کب سنتی ہیں جو یہ کہتے ہیں وہ کرتی ہیں۔ کوئی بیٹیوں سے کیا محبت کرے گا۔ جو وہ داماد سے کرتی ہیں اگر یہ کہیں گے کہ تو جائداد دوسری عورت کے نام لکھ دے تواماں کہیں گی لکھ دے۔ ان کاتو یہ کہنا ہے کہ مرو اور بھرو۔
قدیر:آپا جان، اگر آپ کو میرا بھروسہ  ہو تومیں رکھنے کو تیار ہوں اماں بھی پھوپھی جان سے کم تھوڑی ہیں یہ بھی یہی کہیں گی کہ مرو اور بھرو۔
فاطمہ:میاں خدا تمہیں خوش رکھے ابھی اندر سے جا کر لاتی ہوں۔
(چلی جاتی ہے۔)
ممانی:قدیر تمہیں کیا ہو گیا ہے پرائے معاملہ میں تم کیوں پڑتے ہو مولوی صاحب ویسے ہی تمہارے دشمن ہیں اب تم کوئی بچہ تو ہو نہیں۔۔۔ 
عزیز:اماں جان جب وہ مدد مانگ رہی ہیں تو یہ انسانیت کے خلاف ہے کہ ان کی مدد نہ کی جائے۔
ممانی: اور باتیں بڑی انسانیت کی کرتے ہو۔ اس کی ماں زندہ ہیں بڑے ماموں زندہ ہیں۔ چچا  اور  ان کی اولاد موجود ہے تمہیں بیچ میں دخل دینے کی کیا ضرورت ہے۔
قدیر:ان کی اماں ، ماموں ، چچا، آپ سب آخر میں یہی کریں گے کہ اسی دوزخ میں دھکا دے دیں گے۔ جب وہ اپنے گھر میں مولوی صاحب کی نئی بیوی کا آنا نہیں چاہتیں  اور یقیناً مولوی صاحب اس کو یہاں لا کر رکھیں گے تو پھر کیوں نہ ان کی مدد کی جائے۔
ممانی: اور جو کل عتیق اللہ نے دعویٰ کر دیا کہ میری بیوی کو بھگا کر لے گئے؟
قدیر:بیوی کوئی ایسی بچہ نہیں ہے۔ چوری سے جانے کی کوئی ضرورت نہیں ہم کیوں لے جائیں گے ہاں اگر وہ خود آئیں گی توہم اپنا دروازہ بند نہیں کریں گے۔
ممانی:تم دونوں بھائی جو کبھی میرا کہنا مان لو یہی نئی روشنی ہے۔ اچھا چپ رہو وہ آ رہی ہے۔
(فاطمہ صندوقچہ لے کر واپس آتی ہے۔)
فاطمہ:لو میاں زیور روپیہ جو کچھ بھی ہے یہ ہے  اور کچھ اماں کے پاس ہے۔
قدیر:(صندوقچہ اٹھا کر) یہ تو پتھر ہے کیا اس میں سونے کی اینٹیں بھری ہیں۔
فاطمہ:نہیں میاں ، سونے کی اینٹیں کہاں سے آئیں اب آپ لوگ لے ہی جائیے۔ آتے ہی ہوں گے۔ عزیز کل صبح پھر ہوتے جانا کچھ کاغذات  اور  دینے ہیں۔
ممانی۔:بیٹی میری ہمت تولے جانے کی ہے نہیں۔
قدیر:اماں جان میں آپ کی ڈولی میں رکھے دیتا ہوں آپ لے کر چلی ہی جائیے۔
(صندوقچہ لے کر چلا جاتا ہے۔)
ممانی:یہ بھی تم لوگوں کی کوئی بات ہے۔
عزیز:اماں جان اب دیکھئے وہ آ گئے تو یہ صندوقچہ بھی جائے گا  اور ان کا زیور دوسری کومل جائے گا۔ ابھی تو آپ کہہ رہی تھیں کہ مصیبت میں کام نہیں آتے۔
(قدیر واپس آ جاتا ہے ممانی کھڑی ہو جاتی ہیں۔)
ممانی:اچھا بیٹی اب آج کل بڑے بوڑھوں کی سنتا کون ہے۔ خدا کرے خوش رہو۔ اللہ عتیق کا دل پھیر دے  اور میں ساتھ خیر کے تمہاری امانت تمہیں سونپ جاؤں۔ یہ بڑے ذمہ داری کا کام ہے۔
(مولوی عتیق اللہ کھنکھارتا  ہوا داخل ہوتا ہے سب خاموش ہو جاتے ہیں۔)
عتیق:السلام علیکم۔
قدیر و عزیز:آداب عرض!
عتیق:تو کیا مجھ کو دیکھ کر آپ سب واپس جانے لگے۔
ممانی:نہیں اب جاہی رہے تھے۔ جب آپ آئے تومیں خدا حافظ ہی کہہ رہی تھی۔
(لڑکوں کی طرف دیکھ کر منہ بناتی ہے جس کا مطلب ہے کہ تمہیں خدا سمجھے۔)
قدیر:میں تو صرف  آپا جان کے معالج کی طرف سے آیا تھا۔ اب معافی چاہتا ہوں۔ آداب عرض ہے آپا جان، (عتیق سے)آداب عرض۔
عزیز:آداب عرض۔
ممانی:(فاطمہ کو گلے لگا کر چپکے سے) بیٹی جو کچھ بھی کرنا سوچ سمجھ کر کرنا۔
(علاوہ عتیق کے سب لوگ باہر جاتے ہیں۔ فاطمہ دروازے تک جاتی ہے وہاں سب پھر ایک دوسرے سے رخصت ہوتے ہیں۔ فاطمہ واپسی پربلا عتیق اللہ کی طرف دیکھے ہوئے دوسری طرف چلتی ہے۔)
عتیق:آج ہی میں نے تم سے کہا تھا کہ ان دونوں بھائیوں کے سامنے نہ ہونا تم نے میری حکم عدولی کیوں کی؟
(فاطمہ کھڑی ہو کر غصہ سے مولوی صاحب کو گھور کر دیکھتی ہے  اور  بلا جواب دیئے پھر سے چلنا شروع کر دیتی ہے۔)
عتیق:یہ قدیر کس معالج  کا ذکر کر رہا تھا؟مجھے نہیں معلوم تھا کہ تمہیں کوئی بیماری ہے  اور بلا میری اجازت لئے تمہاری کس طرح مجال ہوئی۔
فاطمہ:(کھڑی ہو کر) مجھے کون سی بیماری ہے وہی جوتم نے لگائی ہے  اور  تمہیں ہو جو میرے معصوم بچوں کے قاتل ہو۔ خونی کہیں کے !جس سے میرا دل چاہے گا علاج کرواؤں گی۔ اب مجھے کوئی نہیں روک سکتا۔ بہت تمہارے حکم مان لئے۔
عتیق:یہ کیا بدزبانی ہے !یہ ذرا اپنے دو ماموں زاد بھائیوں کے زور پر نہ رہنا  اور  آج سے یہ لوگ میرے گھر پر گھس تولیں۔
فاطمہ:تمہارا گھر!کبھی پشتوں میں بھی گھر دیکھے تھے۔ بھک منگے کہیں کے ! جب تک میں زندہ ہوں۔ یہ لوگ مجھ سے نہیں چھوٹ سکتے۔ تم چھٹ جاؤ یہ نہیں چھٹیں گے۔ بڑے آئے۔۔۔ 
عتیق:(طیش میں)قسم ہے مجھے اپنے پروردگار کی تجھے اس بدزبانی کا مزہ نہ چکھایا ہو تو بات کیا ہے۔ تم سخت سے سخت سزا کے قابل ہو، منحوس عورت، تجھے ابھی تک عبرت نہیں ہوئی، تجھے وہ سزا دی  ہو کہ تو بھی یاد کرے۔۔۔ 
(عتیق غصہ میں بھرا ہوا تخت سے اتر کر چلنا شروع کر دیتا ہے۔ سیدھا ہاتھ مارنے کے لئے اونچا اٹھائے ہوئے فاطمہ کی طرف بڑھتا ہے۔)
فاطمہ:(غصہ ضبط کرتے ہوئے دانت پیس کر) ذرا سنبھل کے میں کہتی ہوں کہ بیٹھ جاؤ اگر اپنی عزت کی خیر چاہتے ہو!اگر  اس دفعہ تم نے ہاتھ اٹھایا۔۔۔  تومیں ذمہ دار نہیں ہوں۔
(فاطمہ بھی ایک دو قدم آگے بڑھتی ہے۔ عتیق ایک سیکنڈ تو کھڑا رہتا ہے۔ اس کا سیدھا ہاتھ آہستہ آہستہ نیچے گرتا ہے پھر دو قدم پیچھے لے کر واپس تخت یا پلنگ  پر بیٹھ جاتا ہے۔)
فاطمہ:(عتیق کے تخت پر بیٹھنے کے بعد) بڑے مرد بنتے ہیں۔۔۔ چلے ہیں دوسرا بیاہ کرنے !
(دوسری طرف چلتی ہے۔)
(پردہ گرتا ہے)
***
ماخذ: وہ  اور دوسرے ڈرامے 
رشید جہاں یادگار کمیٹی،  
نئی دہلی
 
کرشن چندر

سرائے کے باہر

ڈرامے کے افراد
اندھا بھکاری
منی:اندھے بھکاری کی ایک نوجوان لڑکی۔
بھکارن:اندھے بھکاری کی بیوی۔
جانی لنگڑا:ایک چالاک پر فن بھک منگا۔
ایک آوارہ شاعر
سرائے کا مالک
بی بی:سرائے کی نوکرانی
چند شکاری  اور  ان کی بیویاں 

منظر:(ایک پہاڑی قصبے کی سرائے کے دروازے پر، دروازے سے چند گز کے فاصلہ پر اندھا بھکاری  اور اس کی بیوی الاؤ پر بیٹھے آگ تاپ رہے ہیں۔ منی سرائے کے بڑے دروازے پر کھڑی سرائے کی نوکرانی سے باتیں کر رہی ہے۔)
منی:بی بی کچھ کھانے کودو گی، صبح سے بھوکی ہوں۔
بی بی:پرے ہٹ مردار، کیوں اندر گھسی چلی آتی ہے۔ جا کسی مشٹنڈے کی بغل میں بیٹھ  اور چین سے رہ، تیری جوانی کو آگ لگے۔
منی:بی بی کیوں ناحق گالی دیتی ہو؟
بی بی:گالی، اری دو ٹکے کی بھکارن، تجھے بھی گالی لگتی ہے۔ اے ہے میری شرم کی ماری لاجونتی دن بھر دیدے مٹکاتی پھر تی ہے  اور سرائے کے مسافروں کو تاکتی پھر تی ہے  اور اب رات کے وقت معصوم، بڑی شریف، بڑی وہ، اونہہ چڑیل۔ 
منی:بی بی۔
بی بی:بی بی کی بچی۔ اری اگر  میں تجھے گالی دیتی ہوں تو اس کے بدلے تجھے کھانا بھی تو دیتی ہوں ، تجھے  اور تیرے بوڑھے بھکاری باپ کو  اور  تیری چڑیل کٹنی کو۔ دو گالیوں میں کیا یہ سودا مہنگا ہے۔ مجھے دیکھ اس سرائے میں صبح سے لے کر شام تک جھوٹے برتن مانجھتی ہوں ، کنویں سے پانی نکالتی ہوں مالک  اور مالکن کی سو سو خوشامدیں کرتی ہوں  اور۔۔۔  دیکھ اس وقت مجھے نہ ستا،  مسافر خانے کے اندراس وقت بہت لوگ جمع ہیں۔ مجھے کئی کی دیکھ بھال کرنی ہے جب یہ لوگ کھانا کھا چکیں گے ، اس کھڑکی کی طرف آ جائیو اور جو کچھ تیری قسمت میں ہو گا لے جائیو۔ اری دیکھ اب موٹے موٹے  دیدوں میں آنسو نہ چھلکا۔ ہائے رام، ان فقیروں نے تو ناک میں دم کر رکھا ہے۔ میں مالکن سے کہتی ہوں کہ ان بھک منگوں  کو کم  از کم سرائے کے باہر عین دروازے پرتو جمع نہ ہونے دیا کرے۔
(سرائے کا دروازہ  بند کر دیتی ہے۔)
بھکارن:منی؟
منی:آئی ماں۔
(وقفہ)
بھکارن:کیا ہوا منی۔
اندھا بھکاری:منی، بیٹا بڑی بھوک لگی ہے۔
منی:تو مجھے کھالو۔ بھوک لگی ہے۔ بھوک لگی ہے۔ جب سنو بھوک لگی ہے۔ جانے یہ پیٹ ہے کیا بلا۔ کبھی بھرتا ہی نہیں۔ ادھر بی بی الگ گالیاں دیتی ہیں  اور ادھر یہ میری جان کو کھائے جاتے ہیں بھوک لگی ہے تومیں روٹی کہاں سے لاؤں ، بی بی کہہ گئی ہے کہ جب کھڑکی کھلے گی جب روٹی ملے گی۔
اندھا بھکاری:کھڑکی کب کھلے گی؟
منی:جب مسافر کھانا کھا چکیں گے۔
اندھا بھکاری:مسافر کب کھانا ختم کریں گے؟
منی:جب کھڑکی کھلے گی۔
اندھا بھکاری:جب کھڑکی کھلے گی۔۔۔ کب کھڑکی کھلے گی؟میں کچھ نہیں جانتا۔ منی تو کیا کہہ رہی ہے۔۔۔ جب سے میری آنکھوں میں روشنی نہیں رہی، مجھے وقت پر بھیک کی روٹی بھی کوئی نہیں لا دیتا۔ منی کی اماں کیا تمہارے پاس تھوڑی سی روٹی بھی نہیں ہے۔ ہاں نہیں ہو گی۔۔۔ میں اندھا ہوں۔۔۔  بوڑھا ہوں۔۔۔ اپنی گستاخ بیٹی کا محتاج ہوں۔
بھکارن:صبر کرو، اب تھوڑی دیر میں بی بی کھڑکی کھولے گی۔ پھر تمہیں پیٹ بھر کھانا ملے گا۔ آج سرائے میں بہت سے مسافر آئے  ہیں میں تو ہر روز دعا مانگتی رہتی ہوں کہ سرائے مسافروں سے بھری رہے تا کہ ان کی پلیٹوں سے بہت سا جھوٹا کھانا ہمارے لئے بچ جایا کرے۔
منی:لیکن اماں بعض مسافر تو اتنے پیٹو ہوتے ہیں کہ پلیٹیں بالکل صاف کر دیتے ہیں  اور کھانا تو ذرا بھی نہیں بچتا۔ ایسے موقع پر اگر بی بی سچ مچ مہربان نہ ہو تو۔۔۔ 
بھکارن:بری باتیں منھ سے نہ نکال، وہ سب کا والی ہے۔۔۔ توبہ توبہ۔۔۔  آج کتنی تیز سردی ہے۔ منی آگ ذرا تیز کر دے۔
(الاؤ کی لکڑیاں ادھر ادھر کرتی ہے۔)
منی:یہ چیڑ کی لکڑیاں دھواں زیادہ دیتی ہیں آگ کم۔
بھکارن:تو جنگل سے کاؤ کی لکڑیاں چن کر لایا کر، میں نے تجھ کئی بار سمجھایا ہے۔
منی:ماں ، کاؤ کا جنگل بہت گھنا ہے۔ مجھے ڈر معلوم ہوتا ہے۔
بھکارن:باؤلی ہوئی ہے۔ ڈر کا ہے کا؟
اندھا بھکاری:منی دیکھ، ابھی کھڑکی کھلی کہ نہیں۔ یہ کون آ رہے ہیں؟
منی:مسافر ہیں ، سرائے کے اندر جا رہے ہیں۔ اچھا میں جا کر کھڑکی کے پاس کھڑی ہوتی ہوں۔ ابا، امید ہے کہ اب کے کچھ نہ کچھ ضرور ہی ہو گا۔
(چلی جاتی ہے۔)
بھکارن:تم نے سنا۔ منی کو کاؤ کے جنگل میں لکڑیاں چننے سے ڈر لگتا ہے۔
اندھا بھکاری:ہاں منی جوان ہو گئی ہے۔
بھکارن:تم اس کا بیاہ کیوں نہیں کر دیتے۔
اندھا بھکاری:اس قصبے میں تو کوئی  ایسا بھک منگا ہے نہیں یہ سنا ہے کہ شہروں کے بھک منگے بڑے امیر ہوتے ہیں مجھے ایک دفعہ سرائے کا ایک مسافر بتا رہا تھا کہ اس نے ایک دفعہ اخبار میں پڑھا تھا کہ ایک شہر میں ، مجھے اس شہر کا نام یاد نہیں رہا۔ بھلا سا نام تھا۔ایک بھک منگا رہتا تھا جب وہ مرا تو منی کی اماں ، ساٹھ ہزار روپیہ چھوڑ کر مرا۔ساٹھ ہزار روپیہ کتنا ہوتا ہے۔ تمہیں معلوم ہے؟
بھکارن:نہیں۔ پر میں سوچتی ہوں کہ میری منی کو بھی کوئی ایسا ہی بھک منگا مل جائے۔
اندھا بھکاری:تم نے تو میری بات نہیں مانی۔ وہ بنیا پانسو روپئے دیتا تھا، اسی کے پلے باندھ دیتے۔منی کی زندگی بھی سدھر جاتی  اور  ہم بھی۔
بھکارن:تم کیا کرتے ان پانسو روپئے سے۔
اندھا بھکاری:ان پانسو روپئے سے میں پھر ایک قطعہ زمین خرید لیتا۔ گائیں رکھتا، بھیڑ بکریاں۔ میرا ایک چھوٹا سا خوبصورت گھر ہوتا۔ کچی مٹی کا بنا ہوا۔ کھڑیا مٹی سے تپا ہوا۔ منی کی اماں ، تجھے کیا معلوم ہے کہ بھکاریوں کی ٹولی میں داخل ہونے سے پہلے میں ایک کسان تھا۔ بھکارن:مجھے معلوم ہے تم ایسی باتیں مجھے کئی بار سنا چکے ہو۔
اندھا بھکاری:تم ایک بوڑھے اندھے کی باتوں پر کب اعتبار کرو گی!لیکن منی کی اماں میں نے بھی اچھے دن دیکھے ہیں۔ جہاں میں رہتا تھا وہاں چاروں طرف خوبصورت کھیت تھے ، کھیتوں سے پرے پہاڑ۔ ایک اجلی اجلی ندی دھان کے کھیتوں میں میٹھے میٹھے گیت گاتی ہوئی بہتی تھی، اس ندی کے ساتھ چلتے چلتے میں اپنی بھیڑ بکریوں کے ریوڑ کو رکھ میں جایا کرتا تھا جہاں لمبی لمبی دوب تھی  اور بنفشے کے پھول  اور کھٹے اناروں کے جنگل  اور۔۔۔ 
بھکارن: اور پھر تمہارا باپ مرگیا  اور  تمہارے باپ کو گاؤں کے بنیے کا بہت سا روپیہ قرضہ دینا تھا  اور  بنیے نے تمہاری زمین قرق کرالی  اور  تم ہوتے ہوتے بھک منگے بن گئے  اور پھر تم ہماری ٹولی میں آملے۔ میں یہ سب باتیں اچھی طرح جانتی ہوں کہ تم ہمیشہ سے ایک بھک منگے تھے ہمیشہ رہو گے  اور ایک بھک منگے کی موت ہی مرو گے۔ صرف یہ بات سچ ہے باقی سب جھوٹ ہے۔ نہ تمہارا باپ کسان تھانہ میری ماں امیر زادی تھی۔ مجھے تو یہ بھی معلوم نہیں میری ماں کون تھی ایک کھتری سی چڑیل کی یاد ہے جو میرے سارے پیسے جو میں بازار میں لوگوں کے پیچھے بھاگ بھا گ اکٹھے کیا کرتی تھی چھین لیا کرتی تھی  اور اکثر راتوں کو بھی بھوکا رکھا کرتی تھی تا کہ میں کہیں موٹی نہ ہو جاؤں۔
(دو مسافر داخل ہوتے ہیں۔)
بھکارن:کون ہے؟
اندھا بھکاری:کون ہے؟
شاعر اور جانی لنگڑا:مسافر ہیں ، بابا، ذرا  آگ تاپ لیں۔
اندھا بھکاری:مسافر ہو تو سرائے میں جاؤ۔ ہم فقیروں کے پاس کیا کام ہے۔
جانی لنگڑا:سرائے میں جانے کی توفیق ہوتی توہم تم سے بات ہی کیوں کرتے۔
اندھا بھکاری:تم کون ہو؟
جانی لنگڑا:میرا نام جانی لنگڑا۔ پہلے میں تور پور میں بھیک مانگتا تھا، پر وہاں پولیس والوں نے تنگ کر رکھا ہے۔ بے چارے بھکاریوں کی ہر روز پیشی، ہر روز بلاوا، میری ٹانگ لنگڑی تھی۔ کچھ اس پر پرانے دو چار گلے سڑے ناسور بھی ہیں۔ مزے سے بیٹھے بٹھائے روٹی مل جاتی تھی۔ لیکن برا ہو ان پولیس والوں کا۔
اندھا بھکاری: اور تمہارے ساتھ یہ دوسرا ساتھی کون ہے؟
جانی لنگڑا:یہ اسی سے پوچھو۔
شاعر:میں۔ میں شاعر ہوں۔
اندھا بھکاری:شاعر کیا ہوتا ہے۔ بھئی بڑے بڑے بھک منگے دیکھے ، قسم قسم کے بھکاری لیکن یہ قسم آج ہی سننے میں آئی۔
جانی لنگڑا:ارے بابا یہ شاعر کبت بناتا ہے کبت،  اور گاؤں گاؤں سنا کر اپنا پیٹ پالتا ہے۔
اندھا بھکاری:آں ہاں ، تو بھاٹ کہو نا۔۔۔ کہ میں بھاٹ ہوں۔ شاعر!عجب نام ڈھونڈا ہے اس نے بھی۔
جانی لنگڑا:یہ راستے میں مجھے مل گیا تھامیں نے کہا سفر میں دوہوں تو راستہ آسانی سے کٹ جاتا ہے۔اسی لئے اسے ساتھ لیتا آیا۔ بابا تم تو یہاں بڑے مزے میں ہو۔ یہ بڑھیا کون ہے؟
اندھا بھکاری:یہ میری بیوی ہے۔(قدموں کی آواز)  اور یہ میری منی آ رہی ہے۔ میری لڑکی۔منی۔ یہ جانی لنگڑا ہے۔ یہ شاعر کبت بناتا ہے۔ بی بی نے کھڑکی کھولی؟
منی :ہاں۔
اندھا بھکاری:تو جلدی سے کھانا دے مجھے۔
منی:لیکن بی بی کہتی ہے کہ ابھی کھانے کے بعد ملے گا۔ آج سرائے میں مسافروں کی بہت بھیڑ ہے۔
اندھا بھکاری:تو کچھ تھوڑا ساہی اس نے دے دیا ہوتا۔ میں بھوک سے مرا جا رہا ہوں۔
شاعر:یہ ایک مکی کا بھٹا ہے۔ بھائی اسے بھون کر کھالو۔
اندھا بھکاری:کدھر ہے ، کدھر ہے۔ کہاں ہے۔ منی بیٹا۔ ذرا اسے آگ پر بھون ڈال۔اف کتنی سردی ہو رہی ہے ، آج اس گرم گدڑی میں بھی جان نکلی جا رہی ہے۔۔۔ کون ہے؟کسی امیر آدمی کی گاڑی آ کر رکی ہے۔ منی جا ذرا بھاگ کر۔
جانی لنگڑا:میں بھی چلتا ہوں تمہارے ساتھ۔ شاید ایک دو چھدام مجھے بھی مل جائیں۔ منی ذرا مجھے  سہارا دینا۔ آہ!
(سرائے کے دروازے پر ایک گھوڑا گاڑی آ کر رکتی ہے۔)
پہلا شکاری:اف، آج تو تھک کر چور ہو گئے۔
پہلے شکاری کی بیوی:یہ تو کوئی بڑی ذلیل سی سرائے معلوم ہوتی ہے۔ ذرا مجھے سہارا دینا۔ تھینک یو۔
دوسرے شکاری کی بیوی: اور بھئی ہمیں تو بہت بھوک لگی ہے۔ جان نکلی جا رہی ہے  اور  پھر یہ بلا کی سردی، شکر کریں گے جب کل گھر پہنچیں گے۔
دوسرا شکاری:شکار پر مردوں کے ساتھ آنا بھی کوئی ہنسی کھیل نہیں۔
دوسرے شکاری کی بیوی:شکار پر مردوں کے ساتھ آنا بھی کوئی ہنسی کھیل نہیں۔ دیکھ لی آج ہم نے تمہاری دلیری۔
منی:صاحب ایک پیسہ میم صاحب کی جوڑی بنی رہے۔ ایک پیسہ مل جائے۔
جانی لنگڑا:غریب محتاج لنگڑے پر ترس کر جاؤ رے بابا۔
تیسرا  شکاری:او ڈیم۔ یہ کم بخت ہر جگہ موجود ہیں۔ اب کسے خیال تھا کہ اس سرائے میں بھی یہ مخلوق مغز چاٹنے کے لیے موجود ہو گی۔
منی:میم صاحبوں کی جوڑی سلامت، صاحب کا اقبال بلند ہو، میم صاحب جی آپ کے گھر ایک خوبصورت پیارا بچہ۔۔۔ 
پہلے  اور دوسرے شکاریوں کی بیویاں :ہش ہش چلو جلدی اندر چلیں ورنہ یہ بھک منگے تو ہماری جان کھا جائیں گے۔
(سرائے کے اندر داخل ہوتی ہیں۔)
پہلا شکاری:ہاں آپ چلئے ، ہم ذرا سامان اتروا لیں۔۔۔ بھئی وہسکی  کدھر ہے؟
تیسرا شکاری:کیریر میں۔ فکر نہ کرو، اسے میں کیسے بھول سکتا ہوں !
منی:کچھ مل جائے حضور۔
دوسرا شکاری:بیرہ۔ انھیں کچھ دینا۔
(بیرہ منی کو ایک دونی دیتا ہے۔)
سرائے کا مالک:آئیے۔ آئیے۔ حضور۔ اندر تشریف لائیے۔
پہلا شکاری:اوہ۔ تم اس سرائے کا مالک ہے۔
جانی لنگڑا:حضور کا اقبال بلند ہو، اس غریب محتاج لنگڑے کو بھی کچھ مل جائے۔
پہلا شکاری:اوہ بیرہ۔ جلدی سے بلڈی  بیگر کو کچھ دے کر ٹالو۔۔۔  اور تم اس سرائے کا مالک ہے  اور دروازے پر بھک منگوں  کو بٹھائے رکھتا ہے۔
دوسرا شکاری:مسافروں کو دونوں طرح سے لوٹتا ہے اندر بھی باہر بھی۔
سرائے کا مالک:حضور اندر تشریف لائیے۔ سرائے کے باہر کی زمین کا میں مالک نہیں ہوں۔ اندر تشریف لائیے حضور۔
منی:صاحب جی، آپ بھی۔
تیسرا شکاری:یہ بھکارن لڑکی تو مجھے خاصی اچھی معلوم ہوتی ہے تمہارا کیا خیال ہے اس بارے میں۔۔۔ 
دوسرا شکاری:ہش۔ بڑے بے ہودہ ہو تم۔ بیرا سب سامان ٹھیک ہے؟
بیرا:جی حضور۔
پہلا شکاری:چلو بھئی اندر چلیں۔ یہاں کھڑے کھڑے  تو لہو بھی جم جائے گا۔
سرائے کا مالک:اندر تشریف لے چلئے حضور۔
منی:صاحب جی آپ بھی ایک دونی۔
(صاحب لوگ دروازے کے اندر چلے جاتے ہیں۔)
بیرا:بھاگو بھاگو یہاں سے کس وقت سے کھڑی چلا رہی ہے مشٹنڈی کہیں کی۔
 
دوسرا سین
اندھا بھکاری:کچھ ملا؟
جانی لنگڑا:ایک اکنی۔
منی: اور ایک دونی مجھے بھی۔
جانی لنگڑا:جوان عورتوں کو لوگ یوں بھی زیادہ خیرات دے دیتے ہیں  اور تمہاری لڑکی تو۔۔۔ 
اندھا بھکاری:ہاں ، ایک بنیا اس کے پانسو روپئے دیتا تھا لیکن منی کی ماں نے۔
جانی لنگڑا:منی کی اماں نے عقل مندی سے کام لیا۔ اگر تم بھی عقل مندی سے کام لو تو  یہ لڑکی تمہاری عمر کے لیے روٹیاں مہیا کر سکتی ہے۔ شاعر میاں ، تمہارا کیا خیال ہے۔
(وقفہ)
جانی لنگڑا:شاعر بھائی۔
شاعر:ایں ، کیا کہا۔ معاف کرنا میں نے سنا نہیں۔
جانی لنگڑا:ہی ہی ہی اچھا ہوا تم نے نہیں سنا۔ اب یہ بتاؤ تم کیا کوئی نیا کبت بنا رہے تھے۔
شاعر:ہاں ایک نیا کبت ہی تھا۔
جانی لنگڑا:ذرا سناؤ اور اس سارنگی کو کاندھے پرسے اتارو۔
گانا
میں ہوں ایک بھکاری میرا جیون ہے کشکول
پھیلی پھیلی دھرتی پر پھر تا ہوں میں آوارہ
نہ میں کسی کا پریمی ہوں نہ کوئی میرا پیار
دیکھتا ہوں جب زخمی آہیں یا نینوں کی دھارا
سونے گانے گاتا ہے من ہو کر ڈانوا ڈول
میں ہوں ایک بھکاری میرا جیون ہے کشکول
میری طرح یہ گیت ہیں میرے ننگے بھوک کے مارے 
میری طرح یہ گیت ہیں میرے آوارہ بے چارے 
دن کو پھر تے ہیں یہ در در، رات کو گنتے تارے 
دنیا والے ان کی خاطر پیٹ کا مندر کھول
میں ہوں ایک بھکاری میرا جیون ہے کشکول
(وشوا متر عادل)
شاعر:تم کیوں رو رہے ہو بابا۔
اندھا بھکاری:مجھے اپنے سکھ کے دن یاد آ گئے۔ وہ دھان کے پیارے کھیت، وہ بہتی ہوئی ندی کا نرمل شفاف پانی، وہ رکھ جہاں اپنا ریوڑ چرایا کرتا تھا، میری ماں جو مجھے لوریاں دیا کرتی تھی، میرا باپ جو مجھے کاندھے پر بٹھا کر قصبہ کے بازار میں سیر کرانے کے لیے لایا کرتا تھا۔
بھکارن:جھوٹ ہے۔ یہ بالکل جھوٹ ہے۔ میں اس قصبے کے بازار میں اسے بھیک مانگتے ہوئے دیکھا ہے۔ کسان کا بیٹا۔ اونھ،  رہنا سرائے کے باہر  اور خواب دیکھے محلوں کے۔
شاعر:ہاں ہاں تم سچ کہتی ہو۔ ہم سرائے کے باہر رہنے والی مخلوق ہیں۔ کتے  اور  بھکاری جو مسافروں کا بچا کھچا کھانا کھا کر اپنا پیٹ بھرتے ہیں  اور  اکثر اوقات تو پیٹ بھی نہیں بھر سکتے ہمیں ایسے سنہرے خواب نہیں دیکھنے چاہئیں۔ کبھی نہیں دیکھنے چاہئیں۔
جانی لنگڑا:میاں ان باتوں کے سوچنے سے کیا ہوتا ہے۔ اپنے نے تو بس یہ سمجھ رکھا ہے کہ جیو بھکاری  اور مرو بھکاری۔ ایمان کی بات ہے کہ یہ پیشہ کوئی برا نہیں۔ بیٹھے بٹھائے روٹی مل جاتی ہے لوگ دو چار گالیاں ہی دے دیتے ہیں نا۔ لیکن سچ پوچھو تو گالیاں کس پیشے میں نہیں۔ ہم نے بڑے بڑے لوگوں کو دیکھا ہے کہ گالیاں کھاتے ہیں  اور چوں نہیں کرتے۔۔۔  یار، اپنے نے تو بس یہی پیشہ پسند کیا ہے۔
(وقفہ)
منی:شاعر، کیا تمہارے گیت سبھی ایسے ہوتے ہیں۔
شاعر:کیا مطلب ہے تمہارا منی۔
منی:تمہارا گیت بڑا برا تھا ا س نے بابا کو رلا دیا  اور مجھے بھی۔
شاعر:تم بھی۔
منی:ہاں ، میری آنکھوں میں بھی آنسو آ گئے۔
شاعر:منی میرے پاس آنسوؤں کا ایک خزانہ ہے۔ اسے میں نے دھرتی کے مختلف کونوں سے چن چن  کر اکٹھا کیا ہے۔ ان آنسوؤں کے اندر جھانک کر دیکھا ہے۔ ان میں میلوں تک سرخ سرخ انگاروں کے میدان ہیں  اور  لاکھوں شعلے اپنی خوفناک زبانیں پھیلائے ہوئے آسمان کی طرف بڑھ رہے ہیں۔ ان میں زخمیوں کی چیخ پکا رہے  اور کم سن بچوں  اور بیوہ عورتوں کے شیون، ان آنسوؤں کے افق پر ہمیشہ کالی گھٹا چھائی رہتی ہے جس میں کبھی کبھی ایک ایسی خوفناک بجلی کا کوندہ لہراتا ہے کہ بڑے بڑے جیالوں کے دل دہل جاتے ہیں۔
منی:ہائے۔ تم نے تو مجھے  ڈرا دیا ہے۔
شاعر:لیکن ان آنسوؤں کے پیچھے کبھی کبھی سات رنگوں والی دھنک کا نرم و نازک جھولا بھی نظر آ جایا کرتا ہے۔ بس ایک لمحے کے لیے ، پھر وہ اسی کالی گھٹا میں غائب ہو جاتا ہے  اور لاکھوں کی سرخ پتلی زبانیں آسمان سے باتیں کرنے لگتی ہیں۔
منی:میں آج تک کبھی کسی جھولے پر نہیں بیٹھی۔ شاعر۔ کیا میں اس سات رنگوں والی دھنک پر بیٹھ سکتی ہوں۔ بس صرف ایک لمحے کے لیے۔
شاعر:تم بڑی بھولی ہو منی۔ ابھی تک کسی انسان نے اس دھنک کو نہیں چھوا ہے۔ چھونا تو کیا بہت سوں نے تو اسے دیکھا بھی نہیں ہے۔ میں نے بھی تو کبھی کبھی اسے دیکھا ہے۔ یہ دھنک ہر ایک آدمی کے آنسوؤں میں نہیں جھلملاتی۔ ہاں جب میں گیت گاتا ہوں  اور جب میرے گیت سن کر کسی معصوم بچے کی آنکھوں میں آنسو مچلنے لگتے ہیں اس وقت میں اس دھنک کو ایک لمحہ کے لیے دیکھ لیتا ہوں۔ اگر وہ دھنک ہر ایک آنسو میں دکھائی دے تو یہ آگ کے جہنمی شعلے ہمیشہ کے لیے بجھ جائیں۔
منی:تو پھر کیا ہو شاعر، تم بڑے ہی عجیب آدمی ہو۔
شاعر:پھر کیا ہو گا منی۔ پھر وہ ہو گا جو تمہاری آنکھوں نے کبھی نہیں دیکھا۔ جس کھڑکی کے کھلنے کی تمنا تم ہر دم کرتی رہتی ہو، وہ کھڑکی ہمیشہ کے لیے کھل جائے گی۔
منی:تو کیا تم اس واسطے دھرتی کے مختلف کونوں سے آنسو جمع کرتے رہتے ہو۔
شاعر:ہاں۔
منی:ابا ابا۔ یہ مسافر کہتا ہے کہ دھرتی کے مختلف کونوں سے آنسو جمع کرتا رہتا ہوں تا کہ ہماری یہ سرائے والی کھڑکی ہمیشہ کے لیے کھلی رہے۔
(شاعر کے علاوہ باقی سب خوب ہنستے ہیں۔)
جانی لنگڑا:یہ گیت بنانے والے سبھی پاگل ہوتے ہیں۔
(ہوا کا تیز جھونکا  اور جنگل میں گیڈروں کے بولنے کی آواز)
اف، یہ ہوا کتنی سرد اور برفیلی ہے بے چارے انسانوں پر تو آفت ہے ہی یہ جنگل میں گیڈروں تک سردی میں ٹھٹھرتے ہوئے چلا رہے ہیں۔
اندھا بھکاری:کیا تم نے وہ کہانی نہیں سنی؟ایک تھا راجہ، اس نے جب سردی کے دنوں میں گیدڑوں کو یوں چلاتے ہوئے سنا تو اپنے  وزیر سے پوچھا کہ کیا ماجرا ہے۔ وزیر نے بتایا کہ مہاراج ان گیدڑوں کو سردی لگتی ہے۔ مہاراج نے حکم دیا کہ اسی وقت ان گیدڑوں میں کمبل  اور  لحاف مفت تقسیم کئے جائیں۔
(شاعر ہنستا ہے۔)
اندھا بھکاری:(خفا ہو کر) کیوں ہنستے ہو شاعر؟
شاعر:میں پوچھتا ہوں کیا اس راجہ کے شہر میں کوئی بھکاری نہ تھا؟
(ہنستا ہے۔)
اندھا بھکاری:بھکاری کیوں نہ ہوں گے۔ یہ شاعر کیسی باتیں کرتا ہے۔ بھلا جہاں راجہ ہو گا وہاں بھکاری بھی ہوں گے۔ لیکن اس بات کا میری کہانی سے کیا تعلق؟میں کہانی سنا رہا ہوں  اور بیچ میں ٹوک دیتا ہے۔ خواہ مخواہ یہ کیسا آدمی ہے ، تمہارا دوست جانی؟
جانی لنگڑا:معاف کرو بھئی، اسے تم جانتے ہی ہو یہ کبت بنانے والے اسی طرح بے سر و پا باتیں کیا کرتے ہیں۔
بھکارن:گیدڑوں والی کہانی سے مجھے بھی ایک بات یاد آ گئی۔ ایک دفعہ میں سڑک پر بیٹھی بھیک مانگ رہی تھی،  اور کہہ رہی تھی ’’کوئی روٹی، کوئی پیسہ بھکارن بھوکی ہے۔‘‘ اتنے میں میرے قریب سے ایک خوبصورت عورت گزری۔ اس کے ساتھ ایک نہایت پیاری ننھی لڑکی تھی۔ میں نے انھیں دیکھ کر اور بھی مسکین آواز میں کہا:’’کوئی روٹی، کوئی پیسہ، بھکارن بھوکی ہے۔‘‘ اس پروہ ٹھٹھک کر کھڑی ہو گئی  اور  اس نے اپنے بٹوے سے ایک پیسہ نکال کر میری ہتھیلی پر رکھا ننھی بول اٹھی۔ کہنے لگی: ’’ماں ، یہ بھوکی ہے۔‘‘ ماں نے کہا:’’ہاں بیٹا یہ بھکارن ہے ، غریب ہے۔بھوکی ہے۔‘‘ ننھی لڑکی بولی:’’ماں یہ بھوکی ہے تو  بسکٹ کیوں نہیں کھاتی‘‘  بسکٹ؟! سنا تم نے منی کے ابا۔  بسکٹ(کھوکھلے انداز میں ہنستی ہے) اس کی ماں نے اسے ایک زور کا طمانچہ لگایا  اور  پھر اپنی روتی ہوئی لڑکی کولے کر آگے نکل گئی۔
(کھوکھلے انداز میں ہنستی ہے۔)
اندھا بھکاری:ابھی میری کہانی تو پوری ہوئی نہیں کہ تم لوگوں نے بیچ میں سے۔۔۔ 
بی بی:(دور سے آواز دیتی ہے) منی منی  منی بٹیا۔
اندھا بھکاری:کھڑکی کھل گئی ہے۔ منی کھڑکی کھل گئی ہے۔ بی بی تجھے بلا رہی ہے ، بھاگ کرجا۔
بی بی:منی منی۔
جانی لنگڑا:بی بی کھڑکی پر نہیں ہے ، وہ تو سرائے کے دروازے پر کھڑی ہوئی آوازیں لگا رہی ہے۔
بھکارن:منی، جا بھاگ کر!
منی:آئی بی بی جی۔ (دوڑتی ہوئی جاتی ہے) بی بی، اب کھانا دو گی؟
بی بی:ہاں ہاں چڑیل تجھے کھانا بھی دوں گی  اور بہت سی اچھی اچھی چیزیں بھی دوں گی، چل، سرائے کے اندر چل، سرائے کے مالک تجھے بلا رہے ہیں۔
منی:اہاہا(تالی بجا کر) کہاں ہیں سرائے کے مالک!
(سرائے کا دروازہ بند ہو جاتا ہے۔)
بھکارن:منی سرائے کے اندر چلی گئی۔
جانی لنگڑا:بی بی منی کولے کر سرائے کے اندر چلی گئی۔ سرائے کا دروازہ بند ہو گیا۔
اندھا بھکاری:سرائے کے اندر چلی گئی؟کیا کہہ رہے ہو جانی؟میری منی تو آج تک سرائے کے اندر نہ گئی تھی۔۔۔ منی کیسے سرائے کے اندر چلی گئی سرائے کے اندر۔۔۔ منی منی منی۔
شاعر:آخر ایک نہ ایک دن اسے سرائے کا اندر جانا ہی تھا۔
اندھا بھکاری:نہیں میری بیٹی۔۔۔ 
شاعر: اور آج سرائے کی دہلیز نے اس کی زندگی کے دو ٹکڑے کر دئیے ، سرائے کے اندر اور سرائے کے باہر  اور اب منی کی لاج اسی سرائے کی دہلیز پر آوارہ ہو کر بھٹکا کرے گی۔ذرا آگ تیز کر دو جانی، میرے گیت اس برفیلی رات میں سردی سے ٹھٹھرے جا رہے ہیں۔ وہ ان آوارہ گیدڑوں کی طرح ہیں جنھیں سردیوں میں کوئی کمبل نہیں دیتا۔ وہ ان اندھے بھکاریوں کی طرح ہیں جن کی بوسیدہ  اور پرانی گدڑی میں ہوا برف کے  گالے بن کر چبھتی ہے۔ میرے گیت بھوکے ننگے  اور  پیاسے ہیں انھیں کوئی  بسکٹ نہیں دیتا۔ میرے گیت کائنات کے گلے سڑے ناسور ہیں ، ان رستے زخموں پر آج تک کسی نے پھاہا نہیں رکھا۔
(سارنگی بجانے لگتا ہے۔)
جانی لنگڑا:ہی ہی ہی۔ دماغ چل گیا ہے سردی سے بے چارے کا۔
شاعر:(گاتا ہے۔)
میری طرح یہ گیت ہیں میرے ننگے بھوک کے مارے 
میری طرح یہ گیت ہیں میرے آوارہ بے چارے 
دن کو پھر تے ہیں یہ در در، رات کو گنتے تارے 
دنیا والے ان کی خاطر پیٹ کا مندر کھول
میں ہوں ایک بھکاری میرا جیون ہے کشکول
ان کی خاطر پیٹ کا مندر کھول  اور  دنیا والے 
اس میں پھر اک سندر سی آشا کی جوت جگالے 
تن کی دولت کو ٹھکرا دے ، من کی دولت پالے 
من کی دولت ڈھونڈنے والے سن لے میرے بول
میں ہوں ایک بھکاری میرا جیون ہے کشکول
(اندھا بھکاری اپنی گدڑی سمیٹنے لگتا ہے۔)
بھکارن:کہاں جا رہے ہو منی کے ابا۔
اندھا بھکاری:میں اپنی منی کو واپس بلانے جا رہا ہوں۔ میں سرائے کا دروازہ کھٹکھٹاؤں گا، شور و غل مچاؤں گا، چیخوں گا، چلاؤں گا۔گالیاں دوں گا، سمجھا کیا ہے انھوں نے میں بھی کبھی کسان تھا، میرا بھی گھر تھا، بیلوں کی جوڑی تھی، خوبصورت کھیت تھا۔۔۔ میری منی۔
جانی لنگڑا:چلو چلو۔ میں تمہارے ساتھ چلتا ہوں۔ آؤ شاعر میاں۔
(آہستہ آہستہ جاتے جاتے ہیں۔)
جانی لنگڑا:دروازہ کھٹکھٹاؤ۔(کھٹ کھٹ)
کوئی نہیں بولتا۔(کھٹ کھٹ)
سرائے میں خاموشی۔(کھٹ کھٹ)
شاعر:(طنز سے)منی بھی سو رہی ہو گی؟
اندھا بھکاری:(چیخ کر) دروازہ کھول دو۔ دروازہ کھول دو۔ سرائے کے بدمعاش کتو، دروازہ کھول دو۔ میری بچی کو میرے حوالے کر دو، میری بیٹی کو میرے حوالے کر دو۔ میں منی کا باپ ہوں ، دروازہ کھول دو۔ دروازہ کھول دو (کھٹ کھٹ)آہ، ظالمو، شیطان کے جہنمی بیٹو، میری معصوم بچی کو مجھے واپس دے دو، اس نے تمہارا کیا بگاڑا ہے۔ تم نے مجھ سے میرا گھر چھینا، میرے سنہرے کھیت چھینے ، میرے خوبصورت بیلوں کی جوڑی۔ میری آنکھیں بھی تم نے مجھ سے چھین لیں۔ اب میں اندھا ہوں۔۔۔  تمہارے دروازے کا بھکاری، آہ یہ دروازہ کھول دو(کھٹ کھٹ) کھول دو ظالمو، ایک اندھے بھکاری پر رحم کرو، اس کے بڑھاپے کا سہارا، اس کی اندھی زندگی کی جوت اسے واپس دے دو۔ ہاں مجھے میری منی واپس کر دو۔ میں اب تم سے کبھی کچھ نہیں مانگوں گا، چپ چاپ یہاں سے چلا جاؤں گا  اور جنگل کے گیدڑوں میں جا کر بسیرا کر لوں گا، چپ چاپ چلا جاؤں گا۔ چپ چاپ۔
(ہلکے ہلکے کھٹ کھٹ کرتا ہے۔)
(سسکیاں لیتا ہے۔)
شاعر:(دکھ بھرے لہجے میں)میں جانتا ہوں ، یہ سرائے کبھی نہ بولے گی، سرائے کا ہر سانس جامد ہوتا ہے ، اس کا سینہ پتھر کا ہوتا ہے ، پتھر جو ہر روز تمہارے ننگے پاؤں سے ٹکراتے ہیں  اور ان میں زخم پیدا کر دیتے ہیں ، یہ پتھر جن سے سرائے کی دیواریں بنی ہیں ، صرف دیواریں ہی نہیں ، ان کا سینہ بھی پتھر ہی کا ہے ، اس سینے میں دھڑکن پیدا نہیں ہوتی  اور  جہاں دھڑکن پیدا نہ ہو وہاں آواز بھی نہیں ہوتی، اسی لیے تو سرائے خاموش ہے لیکن گھبراؤ نہیں ، اس بے آواز سرائے میں جس طاقت نے منی کو نگل لیا ہے وہ وقت آنے پر خودبخود اسے اگل کر باہر پھینک دے گی، آؤ الاؤ پر چلیں۔ بڑھیا بے چاری اکیلی رو رہی ہو گی۔
(آہستہ آہستہ الاؤ کی طرف مڑ جاتے ہیں۔)
 
تیسرا سین
(قصبہ کا کلاک ایک بجاتا ہے۔ اندھیرا چاروں طرف گھرا ہے۔)
شاعر:ایک!
(وقفہ)
(قصبے کا کلاک دو بجاتا ہے۔)
شاعر:دو!!
(وقفہ)
(کلاک تین بجاتا ہے۔)
شاعر:تین!!!
(خراٹوں کی مدھم آوازیں)
شاعر:سو گئے ، سب سو گئے ، اندھا، لنگڑا، بھکارن سب سو گئے۔ الاؤ کے تپتے ہوئے سرخ شعلے بھی جاگ جاگ کر سو گئے۔ اب کالی برفیلی رات ہے  اور  ہواؤں کے تیز فراٹے۔ لیکن یہ تیز فراٹے سرائے کے منجمد سینے کو نہیں چیر سکتے۔ جس طوفان کاتو منتظر ہے وہ یہاں کبھی نہیں آئے گا۔ اس لنگڑے کو اپنے ناسوروں سے محبت ہے ، اس بھکاری کو  اپنی بھوک سے  اور  تو۔۔۔ تو اس بے مصرف سارنگی کے بوجھ کو کاندھے پر اٹھائے اس بجھتے الاؤ کے کنارے کیوں بیٹھا ہے۔ اٹھ چل۔ پگڈنڈی کی پرانی راہ تجھے بلا رہی ہے۔ تو راہی ہے ، عاشق نہیں۔ تو مسافر ہے ، محبت کرنے والا نہیں۔
(قدموں کی آہٹ)
شاعر:کون ہے؟
منی:میں ہوں من۔۔۔نی۔۔۔ من نی۔۔۔ منی سرائے کی ملکہ ہے۔ اس نے کہا۔
شاعر:کس نے کہا تھا۔ یہ تیرے قدم کیوں لڑکھڑا رہے ہیں۔ یہ تیرے۔۔۔  منھ سے کیسی بو آ رہی ہے۔
منی:بو آ رہی ہے۔۔۔ ہی ہی۔۔۔ بو کہ خوشبو، تم  شاعر ہو کر بھی بو  اور خوشبو میں تمیز نہیں کر سکتے۔ اہاہاہا!
جانی لنگڑا:(جاگ کر) کون؟
اندھا بھکاری:یہ منی کی آواز تھی۔
بھکارن:منی، میری بٹیا، تو اتنے عرصے کہاں رہی؟
منی:س۔۔۔ س۔۔۔ سرائے کے اندر  اور اب سرائے کے باہر ہوں۔ آج میں بہت خوش ہوں۔ آج میں نے انگوروں کا رس پیا ہے۔ ریشم کے کپڑے پہنے ہیں ، لذیذ اور میٹھے کھانے کھائے ہیں ، تمہارے لیے بھی لائی ہوں لو۔۔۔ لو اس رومال میں سب کچھ بندھا ہے  اور یہ۔۔۔ یہ۔۔۔  یہ بھی لے لو۔
بھکارن:یہ کیا؟
جانی لنگڑا:نوٹ۔ دس۔ بیس۔ تیس۔ چالیس۔ واہ میرے یار، یہ لونڈیا تو بڑی  ہوشیار ہے۔
بھکارن:چالیس؟وہ بنیا تو پانسو دیتا تھا۔
اندھا بھکاری:(چلا کر) منی منی۔۔۔ ذرا میرے قریب آ میری بیٹی۔
منی:کیا بات ہے ابا۔
اندھا بھکاری: اور قریب آ۔ میرے قریب آ جا میری بیٹی!
(اندھا منی  کا گلا دبانے کی کوشش کرتا ہے۔ منی چیختی ہے۔ شاعر  اور  جانی ان دونوں کو الگ الگ کر دیتے ہیں۔)
منی :کیا بات ہے ابا؟!۔۔۔ کیا بات ہے؟!!۔۔۔ تم تو مجھے (لمبی لمبی سانسیں لے کر) جان ہی سے مارے ڈالتے تھے۔ میں نے کیا کوئی بری بات کی ہے۔ میں تمہارے لیے کھانا لائی ہوں ، اپنے لیے یہ خوبصورت کپڑے ، دیکھو شاعر یہ میرے بدن پر کیسے سجتے ہیں ، اچھے ہیں نا؟! وہ بہت ہی اچھا آدمی ہے ، وہ مجھ سے بہت محبت کرتا ہے ، کہتا تھا جب میں نے سرائے کے باہر دوانی دی تھی اسی لمحے سے میں تم سے محبت کرنے لگا تھا، اس کی باتیں بہت ہی رسیلی تھیں۔ اس نے مجھے پیار کیا شاعر۔ وہ کہتا ہے۔۔۔ میں تم سے شادی کر لوں گا۔ وہ کل اپنے گھر جائے گا پھر وہاں سے سرائے کے مالک کو خط لکھے گا  اور پھر میرے لیے ایک خوبصورت چار گھوڑوں والی گاڑی آئے گی  اور میں اس میں بیٹھ کر اپنے خاوند کے گھر  جاؤں گی۔ اماں تمہیں یاد ہے نا ایک بار ایک بھکاری نے میرا ہاتھ دیکھ کر کہا تھا کہ یہ لڑکی بڑی ہو کر شہزادی بنے گی۔ بھکارن سے شہزادی۔ اماں وہ بہت ہی امیر ہے میلوں تک اس کے کھیت پھیلے پڑے ہیں۔ اس کے پاس بیلوں کی جوڑیاں ان گنت ہیں ، اس کا گھر سرخ اینٹوں کا بنا ہوا ہے  اور اس کے چاروں طرف ایک وسیع باغ ہے۔ ماں وہ بڑا ہی اچھا آدمی ہے۔ میں نے اس سے کہا کہ میں اپنے ابا  اور  اماں کو بھی ساتھ لے چلوں گی۔ وہ کہنے لگا یہ تو بہت ہی اچھی بات ہے میں ان دونوں کے لیے ایک الگ مکان بنوا دوں گا  اور  تمہارے ابا کے لیے کھیت  اور بیلوں کی جوڑی بھی خرید دوں گا۔ تم میرے ساتھ چلو گے نا ابا؟اماں تم بھی؟ اب ہم بھکاری نہیں رہیں گے ، دربدر بھیک نہیں مانگیں گے۔ بی بی کی گالیاں نہیں سنیں گے۔ سرائے کے باہر سردی میں ٹھٹھرتے ہوئے الاؤ کی مدھم آگ نہیں تاپیں گے۔ ہاں جانی کو بھی ساتھ لیتے چلیں گے۔ میں اس سے کہہ دوں گی وہ بڑا اچھا آدمی ہے۔ شاعر تم بھی ہمارے ساتھ چلنا۔ تمہارے میٹھے گیت سن کراس کی آنکھوں میں آنسو آ جائیں گے۔ کیوں ٹھیک ہے نا ابا، (وقفہ) اماں (وقفہ)جانی(وقفہ) تم سب چپ کیوں ہو۔ شاعر کیا بات ہے۔ تم بھی نہیں بولتے۔۔۔ (مدھم آواز میں سسکیاں لیتے ہوئے) تم بھی نہیں بولتے !
(سسکیاں لیتی ہے۔)
شاعر:رو مت منی۔ آج تم واقعی اس کالی رات اندھیاری رات کی شہزادی ہو۔ اس سرائے کی ملکہ ہو۔ تمہارا لباس ریشم کا ہے ، تمہارے بالوں میں گلاب کے پھول ٹکے ہوئے ہیں ، تمہارے لبوں پر تمہارے محبوب کے بوسے چمک رہے ہیں۔ آج کی رات تم نے سات رنگوں والی قوس قزح دیکھی ہے۔ آج کی رات وہ تمہارا خاوند ہے ، آج کی رات وہ تمہیں اپنی چار گھوڑوں والی گاڑی میں بٹھا کر اپنی بیاہتا بنا کر اپنے گھر لے گیا ہے ، آج کی رات اس نے تمہیں اپنے سونے  اور جواہرات کے بنے ہوئے محلوں کی سیر کرائی ہے ، تمہاری کمر میں ہاتھ ڈالے اپنے وسیع باغات میں پھر ایا ہے ، رو مت منی ان خوشی کے آنسوؤں کو سنبھال کر رکھ۔ ان آنسوؤں کوتو دوبارہ حاصل نہ کر سکے گی۔ آج کی رات تو نے کیا کھویا  اور  کیا پایا۔ یہ شاید تو اس وقت نہیں جان سکتی۔ کل صبح جب وہ مسافر اپنی چار گھوڑوں والی گاڑی میں سوار ہو کر اپنے سونے کے محل میں واپس چلا جائے گا۔اس وقت تجھے معلوم ہو گا کہ تو ظالم سرائے کی پتھریلی دہلیز سے بیاہی گئی ہے جس کے آستانے کی جبہ سائی کرتے کرتے  تیرا باپ اندھا ہو چکا ہے ، رو مت منی۔ رو مت منی، رونے کے لیے ساری عمر پڑی ہے۔ کل تجھے معلوم ہو گا کہ وہ قوس قزح غائب ہو چکی ہے۔ وہ سونے کا محل راکھ کا ڈھیر ہو گیا ہے۔ وہ وسیع باغات  اور  کھیت بنجر  اور  ویران ہو گئے ہیں۔ ان میں تپتی ہوئی ریت کے بگولے اٹھتے ہیں  اور  غول بیابانی چیخیں مارتے ہیں  اور تواپنے چیتھڑوں میں لپٹی ہوئی ہاتھ پھیلائے بھیک مانگتی پھر تی ہے : ’’کوئی روٹی، کوئی پیسہ، بھکارن ہوں۔۔۔ ‘‘
منی:نہیں نہیں شاعر، یہ کیسے خوفناک الفاظ ہیں۔ ایسا کبھی نہیں ہو سکتا۔ میں نے کسی کا کیا بگاڑا ہے۔
شاعر:تیری بدنصیبی یہی ہے کہ تو نے ابدی مسرت کے چند لا زوال لمحے اپنی پاک  اور صاف روح کی پہنائیوں سے نکال کر ایک ایسے آدمی کو بخش دیے جوان کی قدر و قیمت نہیں جانتا، وہ لمحات جن کا جواب چاند  اور  سورج کی دنیاؤں کے پاس بھی نہیں۔ لیکن انسان ابھی بھی انسان نہیں ہے۔ وہ ہراس چیز کو گزند پہنچاتا ہے جو خوبصورت ہو، مقدس ہو  اور  معصوم ہو اور ہراس چیز کا پجاری ہے جواس پر ظلم کرتی ہے اس کی روح کو کچل کراس کے نازک احساسات کے ٹکڑے ٹکڑے کر ڈالتی ہے۔ 
جانی لنگڑا:چچ چچ۔ بہک گیا ہے بے چارہ۔ دماغ چل نکلا ہے اس کا۔ چاند  اور  سورج شعلے  اور قوس قزح بھلا ان باتوں کا چالیس روپوں سے کیا تعلق جا بھائی جا۔ بہت مغز چاٹ  لیا تو نے۔ اب اگر یوں سیدھی طرح نہ جائے گا تو جانی لنگڑا تجھے اپنی لنگڑی ٹانگ کے کرتب دکھائے گا۔ یہ میری لنگڑی ٹانگ ایسے موقعوں پر خوب چلتی ہے۔ بڑا آیا منی کو سمجھانے والا۔ چلا جا یہاں سے !!
(شاعر آہستہ آہستہ پگڈنڈی کی طرف قدم بڑھاتا ہے۔)
منی:شاعر ٹھہرو(وقفہ) مجھے بھی اپنے ساتھ لے چلو۔
شاعر:نہیں میں اب نہیں ٹھہر سکتا۔ میں تمہارے آنسو اپنے ساتھ لیے جا رہا ہوں منی۔محبت کرنا یا زخمی زندگیوں پر پھاہا رکھنا میرا کام نہیں۔ میں تو صرف دھرتی کے آنسو جمع کرتا ہوں۔
(چلا جاتا ہے۔)
(خاموشی۔ پھر جنگل میں گیدڑوں کے بولنے کی آواز۔)                     (پردہ)
***
ماخذ:’’دروازہ‘‘، آزاد بک ڈپو
ہال بازار، امرتسر
 
کرشن چندر

عشق کے بعد

کردار

لیلیٰ۔۔۔ مجنوں۔۔۔ مجنوں کی ماں۔۔۔ رومیو
جولیٹ۔۔۔ ہیر۔۔۔ رانجھا۔۔۔ راوی
چپڑاسی۔۔۔ فلم ڈائریکٹر۔۔۔ کلرک وغیرہ
وقت۔۔۔۔۔۔ زمانہ حال
پہلا منظر
(جب پردہ اٹھتا ہے تو اسٹیج  پر اندھیرا ہے۔ صرف دائیں وینگ میں ایک چھوٹا سا لیمپ شیڈ روشنی کا ایک کمزور سا ہالہ بنائے ایک چھوٹی تپائی پر جھکا ہوا ہے اس تپائی کے سامنے ایک آرام کرسی پر ایک ادھیڑ عمر کا خوش پوش آدمی بیٹھا ہے  اور ایک کتاب پڑھ رہا ہے۔ جب پردہ اٹھتا ہے تو اس کے چند لمحوں کے بعد وہ آدمی اپنی عینک رومال سے صاف کرتے ہوئے لوگوں کی طرف دیکھ کے کہتا ہے۔)
راوی:آپ نے سنا ہو گا کہ محبت لازوال ہے۔ ابدی ہے کبھی نہیں مٹتی کبھی نہیں مرتی۔ سچی محبت کرنے والے ہمیشہ زندہ رہتے ہیں۔ اگر  یہ سچ ہے تو لیلیٰ مجنوں ، ہیر رانجھا، سستی پنوں ، رومیو جولیٹ آج بھی زندہ ہیں  اور  محبت کر رہے ہیں۔ یہ بات بالکل سچ ہے لیکن پہلے میں اسے سچ نہیں سمجھتا تھا لیکن ایک دن کیا ہوا میں شام کے وقت شہر کے باہر چہل قدمی کو نکلا  اور  ذرا دور نکل گیا۔ کیا دیکھتا ہوں کہ سڑک سے ذرا ہٹ کے خانہ بدوشوں کی دوچار جھونپڑیاں ہیں  اور ان میں سے آخری  اور  گندی جھونپڑی کے دروازے پر ایک آدمی دستک دے رہا ہے  اور  زور زور سے چلا رہا ہے۔
(دستک کی آواز آتے ہی اسٹیج پر دھیرے دھیرے روشنی پھیلنے لگتی ہے  اور  وینگ کے قریب کا لیمپ شیڈ بجھ جاتا ہے  اور کتاب پڑھنے والا آدمی کتاب لئے ہوئے ونگ کے اندر چلا جاتا ہے۔ اب اسٹیج کے اجالے میں ایک ٹوٹے ہوئے جھونپڑے کا اندرونی حصہ نظر آتا ہے۔ انتہائی مفلسی کا عالم ہے۔ دیواروں پر دھوئیں کی  کلونچ ہے۔ ایک کونے میں لیلیٰ چولھے میں گیلی لکڑیاں سلگانے کی ناکام کوشش کر رہی ہے۔ بار بار پھونک مارنے سے اس کا زرد مرجھایا ہوا چہرہ  تمتما اٹھتا ہے۔ اس کی آنکھوں میں آنسو آ جاتے ہیں۔ جھونپڑا دھوئیں سے بھر رہا ہے۔ تیسری چوتھی دستک پر لیلیٰ چولھے سے اٹھ کر بائیں وینگ پرجا کر دروازہ کھولتی ہے۔)
مجنوں :لیلیٰ!اے لیلیٰ!اری کمبخت لیلیٰ!! کدھر مر گئی؟دروازہ کھول۔ کب سے کھڑا دروازے پر چلا رہا ہوں۔
لیلیٰ آئی مجنوں۔ آئی!
(دروازہ کھلتا ہے۔)
لیلیٰ:کیا بات ہے؟اتنے زور سے دروازہ پیٹ رہے ہو۔ اگر کہیں دروازہ ٹوٹ جاتا تو؟۔۔۔ 
مجنوں :تو نیا آ جاتا۔
لیلیٰ:(نقل کر کے) نیا آ جاتا۔۔۔ کہاں سے آ جاتا؟شادی ہوئے اتنے سال ہونے کو آئے ایک چاندی کا چھلا تولا کے دیا نہیں۔
مجنوں :محبت کو سونے  اور چاندی میں نہیں تولا کرتے میری جان!(کھانستا ہے) توبہ توبہ  کتنا دھواں ہو رہا ہے۔
لیلیٰ:جنگل میں گیلی لکڑیاں ہیں۔ دھواں نہ دیں گی تو کیا آگ برسائیں گی۔ تم سے تو اتنا نہ ہوا کہ مہینے میں ایک بوری کوئیلے ہی کی لا دیتے۔
مجنوں :لیلیٰ !لیلیٰ!میں آج بھی تمہارے لئے اپنی جان دے سکتا ہوں !
لیلیٰ:جان دے سکتے ہو لیکن  کوئیلے کی ایک بوری نہیں دے سکتے۔
مجنوں :کہو تو میں تمہارے لئے آسمان سے تارے توڑ لاؤں؟
لیلیٰ:لیکن چار گز لٹھا نہیں لا سکتے۔ دیکھتے نہیں ہو میری قمیص کا کیا حال ہو رہا ہے !
مجنوں :اماں کہاں ہیں؟
لیلیٰ:اونٹ کو چرانے لے گئی ہیں۔ بس تمہیں تو ہر وقت اپنی اماں کی فکر پڑی رہتی ہے۔ جب باہر سے آؤ گے پوچھو گے۔ اماں کہاں ہیں؟ باہر جاؤ گے میری امی! اچھی امی!تمہاری امی نہ ہوئیں میری جان کا روگ ہو گئیں۔ امی بڑھیا ہو گئیں لیکن کھانے میں دس جوانوں کو بھی مات کرتی ہیں۔ پرات کو ہاتھ لگائے تو روٹیاں غائب کر دے۔ ہانڈی کو ہاتھ لگائے تو سالن کی صفائی۔ جانے اس کا پیٹ ہے کہ شمعون  کا اصطبل۔ جتنا گھاس دانہ، چارہ  ڈالو سب ختم ہو جاتا ہے۔
مجنوں :میری اماں کو گالی نہ دوجی۔ میں تم سے ہزار بار کہہ چکا ہوں کہ میں تمہاری سب باتیں گوارا کر سکتا ہوں۔لیکن اپنی اماں کے لئے گالی نہیں سن سکتا۔نہیں سن سکتا(اور اونچی  آواز سے) نہیں سن سکتا۔سنتی ہو؟
لیلیٰ:سنتی ہوں۔ کوئی بہری نہیں ہوں۔ ہاں اگر اس جھونپڑی میں چند سال تمہارے ساتھ رہ گئی تو شاید بہری بھی ہو جاؤں۔ ہائے کیسی بری گھڑی تھی جب۔۔۔ جب۔۔۔ میں تمہاری میٹھی میٹھی محبت کی باتوں میں آ گئی  اور تمہارے ساتھ جنگل میں چلی آئی۔
(سسکی لے کر روتی ہے۔)
مجنوں :لیلیٰ!لیلیٰ! میری جان، مجھے معاف کر دو۔ میں ذرا غصے میں تھا۔ دن بھر کا تھکا ہارا چلا آ رہا تھا۔ یہاں آ کر تم سے کچھ کڑوی باتیں سننے کو ملیں۔ منہ کا  مزہ  اور بگڑ گیا۔ جان من!کیا کروں میرا دل خود نہیں چاہتا کہ اپنی نازوں سے پالی، شاہی محلوں میں رہنے والی لیلیٰ کو اس خانہ بدوشوں کی سی زندگی بسر کرنے پر مجبور کروں لیکن کیا کروں کہیں نوکری نہیں ملتی۔
لیلیٰ:آج Employment Exchange   کے دفتر میں نہیں گئے تھے؟
مجنوں :گیا تھا۔
لیلیٰ:پھر کیا ہوا؟
مجنوں :وہاں بے کارلوگوں  کا بہت بڑا کیؤ لگا تھا۔ کہیں دو گھنٹے کے بعد میری باری آئی۔
(مجنوں اپنے مکالمے کے دوران میں اسٹیج کے مرکزی پردے کی طرف ہٹتا ہے۔ مرکزی پردے کو ہاتھ لگاتے ہی وہ پردہ اوپر اٹھ جاتا ہے۔ جھونپڑے والے سیٹ کی روشنی گل ہو جاتی ہے  اور اندر والا سیٹ روشن ہو جاتا ہے۔ لیکن اس کی روشنی چھن چھن  کر سامنے والے جھونپڑے کے سیٹ پر پڑتی رہتی ہے۔ ایسا معلوم ہوتا ہے کہ اسٹیج کا اگلا حصہ اندھیرے میں ہے  اور اس اندھیرے میں لیلیٰ کھڑی گزشتہ منظر دیکھ رہی ہے۔ پیچھے حصے کے اسٹیج میں ایک Employment Exchange   کا دفتر دکھائی دیتا ہے۔ یہاں بے کار نوجوانوں کا کیؤ کے کچھ نوجوان آگے کی میزوں پر اپنے کاغذات مکمل کرا رہے ہیں۔ مجنوں بیچ والی میز کے سامنے کھڑا ہو جاتا ہے اس میز کا کلرک اس سے سوال کرتا ہے۔)
کلرک:تمہارا نام؟
مجنوں :مجنوں !
کلرک:باپ کا نام؟
مجنوں :خلدون۔
کلرک:کہاں تک تعلیم پائی ہے؟
مجنوں :جی؟
کلرک:میرا مطلب ہے کہ میٹرک پاس ہو کربی اے ، ایم اے ، کون سی ڈگری لے چکے؟
مجنوں :فی الحال تو ایک پٹھان نے میرے خلاف ایک ڈگری لے لی ہے عدالت سے۔ ایک سال سے جھونپڑے کا کرایہ نہیں دیا تھا۔
کلرک:تو گویا تم پڑھے لکھے بالکل نہیں ہو؟
مجنوں :جی نہیں۔ البتہ مادر زاد شاعر ضرور ہوں۔
کلرک:شاعری کا نوکری سے کیا تعلق؟اچھا  اور کیا کام کرتے ہو؟
مجنوں :جی عشق کرتا ہوں  اور صحرا صحرا ریت چھانتا ہوں  اور جب اس سے جی اکتا جائے تو گریبان  پھاڑ کر لیلیٰ لیلیٰ چلانے لگتا ہوں :
(گاتے ہوئے)
لیلیٰ لیلیٰ پکاروں میں بن میں 
میری لیلیٰ بسی میرے من میں 
(مجنوں گاتے گاتے چپ ہو جاتا ہے۔)
کلرک:میرے خیال سے مجنوں صاحب اگر آپ نوکری ڈھونڈنے سے پہلے کسی ڈاکٹر  سے رجوع کریں تو  اچھا رہے گا۔ آپ کی دماغی حالت مجھے بہت مخدوش دکھائی دیتی ہے۔Next۔
(جب کلرکNext   کہتا ہے تو مجنوں مایوسی سے ہٹتا ہے  اور اسٹیج کے پہلے حصے یعنی اپنے جھونپڑے کے سیٹ کی طرف چلتا ہے۔ پچھلے سیٹ کی روشنی گل ہو جاتی ہے  اور جب مجنوں اپنے جھونپڑے کے سیٹ میں داخل ہوتا ہے تو مرکزی پردہ پھر گر کر اسٹیج کے پچھلے حصے کو غائب کر دیتا ہے۔ مجنوں پریشان حال لیلیٰ کی طرف دیکھتا ہے جو آہستہ آہستہ سسکیاں لے رہی ہے۔)
مجنوں :تو یہ ہے آج کل کا زمانہ۔ یہ لوگ سچی محبت کرنے والے کو بے کار سمجھتے ہیں۔ حالانکہ یہ بہت بڑا کام ہے۔ آپ ذرا چوکے  اور محبوب غائب۔
لیلیٰ:لیکن اب تو تم پہلی سی محبت بھی مجھ سے نہیں کرتے۔
مجنوں :مجھ سے پہلی سی محبت مری محبوب نہ مانگ!
لیلیٰ:کیوں؟
مجنوں :دیکھو اب تم خود وہ پہلی سی نہیں رہیں بہت دبلی ہو گئی ہو۔
لیلیٰ:میں دبلی ہو گئی ہوں  اور تم موٹے ہو گئے ہو۔ ذرا آئینے میں اپنی صورت تو دیکھو کلے پر کلا چڑھتا آ رہا ہے۔تمہاری صورت دیکھ کر کوئی نہیں کہہ سکتا کہ یہ دہی آوارہ مزاج، آشفتہ سر مجنوں ہے۔ جو صحرا صحرا جنگل جنگل اپنی محبوبہ کی محبت میں بے چین پھر تا تھا۔ ارے کچھ تو شرم کرو۔ میں تمہارے لئے گھر سے بھاگی۔ جنگل میں آ کے رہی۔ آج بھی تمہارے لئے فاقے کرتی ہوں۔ کھانا پکاتی ہوں۔ چولھے میں سر جھونکتی ہوں۔ جنگل سے لکڑیاں کاٹ کر لاتی ہوں۔ تار تار چیتھڑوں میں رہتی ہوں۔ اپنا پیٹ کاٹ کر تمہیں کھلاتی ہوں۔ لیکن ایک تم ہو کہ میرے لئے نخلستان کی کھجوریں بھی نہیں لاتے۔
مجنوں :کیا کروں لیلیٰ کھجوریں مہنگی ہو گئی ہیں۔
مجنوں کی ماں :اری او مردار چڑیل کیا  ٹھسکے سے کھڑی میرے بچے سے باتیں کر رہی ہے۔ اری دیکھتی نہیں چولھے پر ہانڈی ابلی جا رہی ہے۔
لیلیٰ:(آہستہ سے) تمہاری امی آ گئیں (زور سے) معاف کرو اماں ، باتوں ، باتوں میں دھیان نہ رہا۔
مجنوں کی ماں :باتوں باتوں میں دھیان نہ رہا۔ مردار چین سے پڑی کھاتی ہے۔
لیلیٰ:بہت لاڈ لڈاتی ہونا اماں مجھے۔ بہت سا زیور دیا تھا تم نے شادی میں مجھے۔۔۔ !
ماں :اری گھر سے بھاگنے والیوں کو بھی کوئی زیور دیتا ہے۔ وہ تو خود جہیز گھر سے لاتی ہیں۔ اتنے امیر باپ کی بیٹی  اور  دو کپڑوں میں اونٹ پر سوار ہو کر آ گئی۔ میں تو کہہ رہی تھی مجنوں سے ، برا پھنس رہا ہے۔ محبت میں دولت نہیں ملتی  اور  جہاں دولت نہ ہو وہاں آخر میں دلندری کے سوا کچھ نہیں ملتا۔
لیلیٰ:اچھا تو میں دلندر ہوں؟
ماں :میرا مطلب۔۔۔ 
لیلیٰ:پھر کہہ تو سہی۔ نک کٹی۔ ندیدی۔ چڑیل!
مجنوں :میری اماں کو گالی نہ دو۔۔۔ 
لیلیٰ:کیوں نہ دوں۔ کیا ملا ہے مجھے تمہارے گھر آ کے؟طعنے ، فاقے ، روزے ، دھکے ، مکے ، گالی گلوج!یہی تمہاری سچی محبت تھی۔۔۔؟ مجنوں کے بچے؟کیا کھا کے بھینس کی طرح پھیل گیا ہے  اور میں تمہاری خدمت کرتی کرتی سوکھ کر کانٹا ہوتی جا رہی ہوں۔ کیا میری خدمت کا یہی صلہ ہے؟لاؤ میرا اونٹ کس دو۔ اس پر کجاوا  اور  محمل میں ابھی اپنے میکے جاتی ہوں۔
ماں :جا جا!میکے کی دھمکی نہ دے۔ میرے لڑکے کے لئے ایک نہیں ہزار بیویاں ہیں۔
لیلیٰ:بکواس نہ کر!
ماں :تو بکواس نہ کر!
لیلیٰ:(چانٹا مار کر) مردار!
ماں :(جواب میں چانٹا مار کر) بھٹیل!
لیلیٰ:بللی!
ماں :بد قدمی!
(لیلیٰ  اور مجنوں کی ماں میں بڑی زوردار لڑائی ہوتی ہے۔ اس لڑائی کے دوران میں مجنوں کبھی اپنی ماں سے ، کبھی اپنی لیلیٰ سے پٹ جاتے ہیں ، آہستہ آہستہ پردہ گرتا ہے۔)

دوسرا منظر
(جب دوسرے منظر پر پردہ اٹھتا ہے تو پہلے منظر کا راوی وکیل کے لباس میں اپنے دفتر میں بیٹھا ہوا نظر آتا ہے۔ یہ ایک خوش حال وکیل کا کمرہ نہیں ہے۔ زمانے کی ناقدری کے ستائے ہوئے غریب وکیل کا کمرہ معلوم ہوتا ہے۔ فرنیچر سے ، کتابوں کی جلدوں سے ، کمرے کی دیواروں سے  اور خود اس کے اپنے لباس سے اس ادھیڑ عمر کے وکیل کی غربت نمایاں ہو جاتی ہے۔
وکیل ہاتھ میں ایک کتاب لئے پڑھ رہا ہے۔ پردہ اٹھنے کے چند ثانیوں کے بعد تماشائیوں کو مخاطب کرتے ہوئے کہتا ہے۔)
راوی:آہ!کیا یہی ہے انجام وفا؟کیا یہی وہ لیلیٰ تھی جس کی شرمیلی نگاہوں  اور  لجائی ہوئی اداؤں نے مجنوں کو پاگل بنا دیا تھا  اور اسے دشت پیمائی کے لئے مجبور کر دیا تھا۔ کیا یہی وہ مجنوں تھا جو لیلیٰ کی قسم نہیں کھاتا تھا۔ جو جنگل کے درختوں سے ، صحرا کی چٹانوں  اور  ریت کے بگولوں سے لیلیٰ کا پتہ پوچھتا تھا۔ عقل حیران تھی یقین کرنے کو جی نہیں چاہتا تھا۔ لیکن آدمی آنکھوں دیکھی بات پر کیسے یقین نہ کرے۔ پھر بھی میں نے یہ سوچ کر اپنے ذہن کو تسلی دے دی کہ کبھی کبھی ایسا بھی ہوتا ہے۔ برے حالات میں بعض آدمی برے بن جاتے ہیں یعنی جب آٹا مہنگا ہوتا ہے تو عشق سستا ہو جاتا ہے۔ بلکہ بالکل بے قدر ہو جاتا ہے کبھی کبھی ایسا بھی ہوتا ہے۔ چلو کیا ہوا اگر لیلیٰ مجنوں ایک دوسرے سے نباہ نہ سکے۔۔۔  ابھی محبت جوان ہے ، عشق زندہ  اور  پائندہ ہے۔ دنیا میں ایک اکیلا، واحد جذبہ ہے۔ جو دوسرے حالات کے ساتھ نہیں بدلتا۔ بلکہ ایک، چٹان کی طرح، روشنی کے مینار کی طرح مشعل ہدایت بن کر کھڑا رہتا ہے۔ کیا ہوا اگر لیلیٰ مجنوں کمزور  اور بودے نکلے۔ ابھی دنیا میں شیریں فرہاد سستی پنوں ، ہیر رانجھا  اور  رومیو جولیٹ کی لازوال محبت موجود ہے۔۔۔ یہی سوچ کر میں نے اپنے دل کو تسلی دے لی۔ لیکن پھر ایک دن کیا ہوا، میں اپنے دفتر میں بیٹھا کام کر رہا تھا کہ چپراسی نے ایک کارڈ لا کے دیا۔ کارڈ پر لکھا تھا۔
’’رومیومانٹگیو(Romeo Mantague)  
راوی:(چپراسی سے) رومیو مانٹگیو کون ہے؟
چپراسی:صاحب کوئی یورپین معلوم ہوتا ہے۔ ان کے ساتھ میں ایک میم بھی ہے۔
راوی:اچھا تو انہیں اندر بلاؤ۔
رومیو:Good Morning  
جولیٹ:Good Morning  
راوی:گڈ مارننگ تشریف رکھئے۔
رومیو:معاف کیجئے گا۔ بغیر اپوائنٹ منٹ کے آپ کے پاس چلے آئے لیکن معاملہ ہی کچھ ایسا ہے۔ آپ وکیل ہیں۔ اس لئے آپ سے مشورہ کرنا بہت ضروری ہے۔
راوی:فرمائیے !
رومیو:جی وہ قصہ یہ ہے۔ مگر ٹھہرئیے۔ پہلے میں اپنا تعارف کرا دوں۔ میرا نام رومیو مانٹگیو ہے۔ یہ میری بیوی جولیٹ ہے۔
جولیٹ:(امریکن لہجے میں) ہائی یا گاگا!
رومیو:وہ ہمارا قصہ تو آپ نے سنا ہو گا؟
راوی:جی کچھ یاد تو آتا ہے۔
رومیو:ہم دونوں اٹلی کے ایک شہر دی اینا میں رہتے ہیں۔ میرا باپ  مانٹگیو قبیلے کا سردار تھا  اور میری بیوی جولیٹ  کا باپ کیہولٹ قبیلے کا سردار تھا۔
راوی:اچھا اچھا یاد آیا۔ آپ دونوں ایک دوسرے سے محبت کرتے تھے لیکن آپ کے ماں باپ۔۔۔ میرا مطلب ہے آپ دونوں کے قبیلے والے ایک دوسرے کے جانی دشمن تھے۔
رومیو:ابھی تک ہیں صاحب ابھی تک ہیں۔ محبت مر جاتی ہے لیکن ان کمبخت انسانوں کی دشمنی کبھی نہیں مرتی۔
راوی:آپ بہت مایوس معلوم ہوتے ہیں؟
رومیو:جی زندگی نے بہت تلخ تجربے سکھائے ہیں۔
راوی:یہ تو صحیح ہے لیکن جہاں تک مجھے یاد آتا ہے۔ آپ دونوں کی خفیہ شادی ہوئی تھی لیکن اس میں جولیٹ یعنی آپ کی بیوی کے ماں باپ ان کی شادی نہیں کر رہے تھے  اور پھر کچھ ایسا کہ ایک قبرستان میں جب آپ جو لیٹ سے ملنے گئے وہاں آپ نے جولیٹ کی لاش دیکھی  اور  زہر کھا لیا  اور پھر شاید جولیٹ مری نہیں تھی۔ میرا مطلب ہے آپ جب اٹھیں تو آپ نے رومیو کو مردہ پایا  اور خنجر سینے میں چبھو کے مر گئیں۔
جولیٹ:(طنزاً) جی۔ جی۔جی۔ لیکن امر واقعہ یہ ہے کہ اس زہر کھانے کے بعد یہ رومیو صاحب بچ گئے۔ کیوں کہ انھوں نے جس ڈاکٹر  سے زہر لیا تھا۔ اس کمبخت نے اس زہر میں اس کا توڑ بھی شامل کر دیا تھا۔
راوی:بہت خوب!
رومیو:(طنزاً) جی ہاں۔  اور ان کے ساتھ یعنی میری بیوی کے ساتھ بھی یہی حادثہ ہوا کہ جب یہ میری محبت میں مرنے جا رہی تھیں تو خنجر ان کے سینے میں اترنے کے بجائے ذرا پسلیوں کی طرف چلا گیا  اور ہہ بچ گئیں۔
جولیٹ:بس اسی غلطی کا خمیازہ اب تک بھگت رہی ہوں۔
راوی:میڈم یہ آپ کیا کہہ رہی ہیں۔ آپ لوگوں کی محبت تو لا زوال ہے۔ ولیم شیکسپیئر ایسے عظیم ڈرامہ نگار نے آپ کی محبت کو زندۂ جاوید کر دیا ہے دنیا آپ کی محبت پر سر دھنتی ہے  اور  روتی ہے۔
جولیٹ:جیسے میں آج تک رو رہی ہوں۔
راوی:کیا بات کیا ہے میڈم؟
جولیٹ:جی بات صرف اتنی ہے کہ میں عاجز آ گئی ہوں  اور ان سے طلاق لینا چاہتی ہوں۔
راوی:طلاق؟ اور رومیو سے؟میڈم یہ آپ کیا کہہ رہی ہیں؟دنیا کیا کہے گی۔ خود ہمارا ولیم شیکسپیئر کیا کہے گا۔ اس بے چارے نے تو ایک پورا ڈرامہ آپ کی مدح سرائی میں۔۔۔ 
جولیٹ:چولھے میں جائے دنیا  اور  بھاڑ میں جائے شیکسپیئر!میں تو رومیو سے طلاق لے کر ہی چھوڑ دوں گی۔
راوی:لیکن اس میں رومیو کا قصور کیا ہے ، کیوں صاحب؟
(رومیو سے مخاطب ہو کر)
رومیو:اجی صاحب!میرا قصور صرف اتنا ہے کہ میں نے اس پھوہڑ عورت کے لئے اپنا وطن چھوڑ دیا  اور ہندوستان میں آ کر سر چھپایا تا کہ ہم اپنے قبیلے والوں کی دشمنی سے محفوظ رہیں۔
راوی:یہاں آپ کیا کام کرتے ہیں؟
رومیو:جی میں چمڑے کا سوداگر ہوں۔ خدا کے فضل و کرم سے میرا کاروبار اچھا چل رہا ہے۔ چمڑا کالا ہو، گورا ہو، میں سب بیچتا ہوں  اور  اپنا نفع نکالتا ہوں۔ میرے پاس ایک کا رہے۔ ایک کوٹھی ہے۔ نوکر چاکر اللہ کا دیا بہت کچھ موجود ہے۔
راوی:پھر میڈم آپ ان سے طلاق کیوں لینا چاہتی ہیں؟
جولیٹ:میں۔۔۔ میں۔۔۔ دیکھئے وکیل صاحب یہ ہر روز گھر پر رات کے ڈیڑھ بجے ، دو بجے شراب کے نشے میں دھت آتے ہیں  اور آتے ہی بستر پر جوتوں سمیت دراز ہو جاتے ہیں۔ میں کسی ایسے آدمی کی بیوی بن کے نہیں رہ سکتی جو جوتوں سمیت بستر پرسوتا ہو اور رات کے بارہ گھنٹوں میں دس گھنٹے خراٹے لیتا ہو۔
راوی:لیکن آپ تو ان سے شدید محبت کرتی ہیں نا؟مجھے یاد ہے جب آپ نے رومیو کو اس قبرستان میں مردہ پایا تھا، تو کہا تھا۔۔۔ 
جولیٹ:میں سناتی ہوں۔۔۔ 
What's Hear? A cup closed in my True love's Hand? Poison I see Hath been his timeless end o churl, drunk all, and left no friendly drop to help me after?
I will kiss thy lips .......
جولیٹ:یہی کہا تھا نا؟
راوی:جی کچھ ایسا ہی میں نے شیکسپیئر کے ڈرامے میں پڑھا تھا۔
جولیٹ:شیکسپیئر بے چارہ کیا جانے۔ اسے کبھی رومیو کے خراٹوں سے واسطہ نہیں پڑا تھا۔ اجی صاحب میں کہتی ہوں جب یہ خراٹے لیتے ہیں تو ایسا معلوم ہوتا ہے جیسے دو ہزار گھوڑے ایک ساتھ ہنہنا رہے ہوں۔ میری محبت اگر  کوہ ہمالیہ جتنی مضبوط ہوتی تو بھی ان خراٹوں کے سامنے کبھی نہ ٹھہر سکتی تھی۔ لیکن میں تو گوشت پوست کی بنی ہوئی ایک معمولی عورت ہوں۔
راوی:میرے خیال میں اگر  آپ کی محبت میں صرف ان کے خراٹے ہی حائل ہیں تو ان  کا تو بہت آسانی سے علاج ہو سکتا ہے۔ میرے خیال میں اگر  آپ اپنے شوہر کی غذا میں تھوڑی سی اصلاح۔۔۔ 
رومیو:ہاہاہا۔ کیا کہا آپ نے غذا میں اصلاح؟میری ڈارلنگ جولیٹ کو وکیل صاحب، فرصت ہی کہاں ہے کہ اس غریب کی غذا پر دھیان دیں یہ تو دن بھر لپ اسٹک  اور پوڈر اور پھر پک نک  اور پھر شام کو کبھی اس کلب میں کبھی اس کلب میں کبھی اس پارٹی میں کبھی اس پارٹی میں کبھی اس شغل میں کبھی اس شغل میں  اور جانے کیا  کیا کچھ۔ اب میں کیا بتاؤں بس میں تو ابلے ہوئے آلو اور گوبھی کھا کر سور بن رہا ہوں۔
(ڈکارتا ہے)
جولیٹ:دیکھا آپ نے اس جانور کی ساری خصلتیں ان میں پائی جاتی ہیں۔ ایک ڈکارنے پرہی کیا موقوف ہے۔ ان کی محبت بھی اسی طرح کی ہو گئی ہے۔ آج کل مجھے چھوڑ کراس حرافہ روزالین کے چکر میں گرفتار ہیں جسے چھوڑ کر انھوں نے مجھ سے شادی کی تھی  اور  اب مجھ سے شادی کر کے اب پھر اسی کے پیچھے پیچھے بھاگ رہے ہیں۔
راوی:رومیو اور بے وفا!چچ چچ، مسٹر رومیو! شیکسپیئر کیا کہے گا؟
رومیو:اب کچھ بھی کہے صاحب!لیکن حق بات تو یہ ہے کہ روزالین  کو چھوڑ کر میں نے سخت غلطی کی۔ یہ ٹھیک ہے کہ وہ جولیٹ  کی طرح حسین نہیں ہے لیکن صاحب!دنیا میں صرف حسن ہی پر گزر نہیں ہو سکتی  اور سچ بات تو یہ ہے مسٹر کہ  روزالین میرا بہت خیال رکھتی ہے  اور کھانے تو اتنے اچھے پکاتی ہے کہ کیا کہوں۔ کسی روز آپ آئیے نا؟
جولیٹ:ہاں ہاں لے جاؤ ان کو بھی ساری دنیا کو دکھا لو کہ تم کتنے شریف ہو۔
رومیو: اور اپنی شرافت کی بھی تو بات کرو۔ میں عورت سمجھ کے چپ ہوں۔ اس کا مطلب یہ نہیں کہ تم سر پر چڑھتی جاؤ۔ میں اندھا نہیں ہوں کہ تمہاری حرکات پر نظر نہیں رکھ سکتا۔ مجھے معلوم ہے کہ تم کہاں کہاں جاتی ہو اور کن کن بہانوں سے ارل پیرس سے ملتی ہو۔
جولیٹ:ہاں ملتی ہوں !ملتی ہوں !اب تم اس طرح کہو گے تومیں بھی ساری دنیا کے سامنے چیخ چیخ  کر کہوں گی، میں ارل پیرس سے ملتی ہوں۔ وہ مجھے بہت پسند ہے۔ میں اس سے محبت کرتی ہوں۔
راوی:ارل پیرس سے؟لیکن میڈم وہ تو عمر میں آپ سے زیادہ۔۔۔ شیکسپیئر نے تو یہی لکھا ہے۔
جولیٹ:اجی عمر زیادہ ہے تو کیا ہوا۔ عقل بھی زیادہ ہے۔ زندگی کا تجربہ بھی زیادہ ہے اس کے پاس  اور بڑی بات یہ ہے وکیل صاحب کہ وہ آدمی میرے جذبات کا انتہا سے زیادہ احترام کرتا ہے۔
رومیو:یوں کیوں نہیں کہتی کہ وہ ایک بالکل چغد ہے۔
جولیٹ:چغد تم ہو۔
رومیو:شٹ اپ۔
جولیٹ:یو شٹ اپ۔
رومیو:عدالت میں چلو۔
جولیٹ:چلو ابھی چلو۔
رومیو: اور طلاق؟
جولیٹ:طلاق وکیل صاحب؟
رومیو:طلاق؟
راوی:لیکن صاحب ولیم شیکسپیئر کیا کہے گا؟
جولیٹ:میں کچھ نہیں سنوں گی۔ مجھے فوراً طلاق چاہئے۔
رومیو:میں کچھ نہیں سنوں گا۔ مجھے فوراً طلاق چاہئے۔

تیسرا منظر
(وہی کمرہ جو دوسرے منظر میں تھا۔ لیکن اس وقت کمرے میں اندھیرا ہے  اور ہمارا راوی اسی طرح پہلے منظر کی جگہ پر دائیں ونگ کے قریب ایک تپائی پر ایک لیمپ شیڈ کے سامنے جھکا ہوا ہے  اور ایک کتاب پڑھ رہا ہے۔ پردہ اٹھنے کے بعد کتاب سے نظریں اٹھا کر تماشائیوں پر گاڑ دیتا ہے  اور کہتا ہے۔)
راوی:میں نے ان کا مقدمہ نہیں لیا۔ اس لئے میں نہیں کہہ سکتا کہ آگے چل کے رومیو جولیٹ  کا کیا ہوا۔ کیا انھوں نے طلاق لے لی؟یا پھر وہ دونوں ایک ہو گئے  اور محبت کی وادیوں میں کھو گئے۔ میں کچھ نہیں کہہ سکتا۔ لیکن یہ ضرور کہہ سکتا ہوں کہ ان کی تلخ کلامی نے ایک گہرا اثر میرے ذہن پر چھوڑا  اور میں اس واقعے کے کئی دن بعد تک  مضطرب  اور  پریشان سا رہا۔ کیونکہ اس واقعے نے میرے دل کے بہت سے رومانی سپنے  اور  سہارے توڑ دئیے تھے۔
ایک روز میں اپنے کمرے میں بیٹھا بالکونی کے قریب کتاب پڑھ رہا تھا ہلکی ہلکی بارش ہو رہی تھی۔ جھکڑ بھی چل رہا تھا کبھی کبھی بجلی بھی کوند جاتی تھی۔ بہت خوشگوار سماں تھا۔ میں اپنے خیالوں میں کھویا ہوا تھا۔ یکایک بجلی کا ایک روز کا کوندا لپکا  اور میرے دروازے کے پٹ زور سے کھل گئے  اور میں کیا دیکھتا ہوں کہ ایک نوجوان مرد اور ایک نوجوان عورت دونوں پانی میں بھیگے ہوئے میرے کمرے میں داخل ہوئے۔ میں بالکونی میں اندھیرے میں تھا اس لئے ان کی نظر مجھ پرنہ پڑی۔
(راوی کی لیمپ شیڈ کی بتی گل ہو جاتی ہے۔ کمرے میں اندھیرا  اور  بڑھ جاتا ہے۔)
رانجھا:(ہنس کر)ہیرئیے !شکر کہ اس کمرے کا دروازہ کھلا تھا۔ نہیں تو بارش  اور  جھکڑ سے بھیگ جاتے۔
ہیر:یہ کمرہ کس کا ہے رانجھا؟
رانجھا:کسی کا بھی ہو ہیرئیے !اپنے کو کیا لینا۔ ذرا پل کی پل رک جائیں گے۔ بارش تھم جائے گی تو چلے جائیں گے۔
ہیر:کہاں؟
رانجھا:وہیں باہر فٹ پاتھ پر۔
ہیر:رانجھے !میں اسی لئے تم سے کہتی تھی۔ اپنا گاؤں چھوڑ کر بمبئی مت چلو۔
رانجھا:میرے گاؤں میں سب میرے دشمن تھے۔ کوئی مجھے نہیں چاہتا تھا تیرے سوا۔ وہاں اگر  ہم رہتے تو ہماری محبت کبھی زندہ نہیں رہ سکتی تھی۔
ہیر:لیکن وہاں دو وقت روٹی تو ملتی تھی  اور لسی بھر اچھنا  اور مکھن سے بھرا ہوا  کٹورہ  اور سرسوں کا ساگ  اور کھلی ہوئی فضا  اور تم کبھی جو گی بن کر میرے پاس آ جاتے تھے ، تو میرے دل کے ہر کونے میں رنگین تتلیاں سی اڑنے لگتی تھیں۔
رانجھا: اور آج کل چوہے دوڑ رہے ہیں پیٹ میں (ہنس کر) سچ مچ ہیرئیے لسی پئے تو ایک عرصہ ہو گیا۔ سرسوں کا ساگ کھائے ہوئے کئی سال ہو گئے  اور مکھن یعنی مسکہ تو یہاں کھایا نہیں جاتا۔ صرف خوشامد میں لگایا جاتا ہے۔
ہیر:سچ مچ تم بہت دبلے ہو گئے ہو۔
رانجھا:یاد ہے جب ہم پہلے دن اس شہر میں آئے تھے  اور لسی پینے کے لئے ایک حلوائی کی دوکان پر آئے تھے  اور اسی سے لسی بنانے کو کہا تھا۔ اس نے پوچھا تھا لسی کتنے دہی کی بناؤں۔ میں نے کہا تھا، اس برتن میں جتنا دہی ہے سب کی بنا دو۔
ہیر: اور وہ حلوائی یہ سنتے ہی غش کھا کے گر گیا تھا۔
(دونوں ہنستے ہیں۔)
ہیر:یہاں اندھیرا بہت ہے رانجھا۔
رانجھا:دیکھتا ہوں۔ بتی بجلی کہیں ہو گی(سوچ کر) لو روشنی بھی ہو گئی۔
ہیر:یہ بجلی بھی خوب چیز ہے رانجھا۔ بٹن دباؤ  اور  روشنی ہو جاتی ہے۔ ہمارے زمانے میں بجلی نہیں تھی۔
رانجھا:لیکن ہمارے زمانے میں بٹن دبانے کی ضرورت بھی نہیں پڑتی تھی۔ ہم ایک لمحے میں تیرے رخ روشن سے اپنے دل میں اجالا کر لیتے تھے  اور  پھر اس روشنی پر کوئی ٹیکس بھی تو نہیں دینا پڑتا۔
ہیر:رانجھا مجھے بہت بھوک لگی ہے۔
رانجھا:تین دن سے میں نے بھی کچھ نہیں کھایا ہیرئیے !تین دن سے ایسی لگاتار بارش ہو رہی ہے کہ کسی کام پربھی نہیں جا سکتا۔ اس بارش کی وجہ سے بلڈنگ باندھنے کا کام بھی بند ہے۔ پہلے اینٹیں ڈھونے کی مزدوری تو مل جاتی تھی۔ اب وہ بھی بند ہے۔
ہیر:غریب آدمی بارش میں کیا کرتے ہوں گے؟
رانجھا:ہماری طرح بارش میں بھیگتے ہوں گے  اور بھوکے رہتے ہوں گے۔
ہیر:بڑی مصیبت ہے۔
رانجھا:مصیبت توہے لیکن ہمت کرو تو بڑی سے بڑی مصیبت بھی کٹ جاتی ہے۔ ارے ہاں۔۔۔ میں تو تم سے پوچھنا بھول ہی گیا۔ تم اس فلم کمپنی میں گئی تھیں؟
ہیر:کسی فلم کمپنی میں؟
رانجھا:وہ جہاں ہیر رانجھے کا فلم بن رہا ہے۔ یعنی اپنی محبت کی کہانی کا۔
ہیر:ہاں گئی تھی۔
رانجھا:ڈائرکٹر سے ملی تھیں؟
ہیر:ہاں ملی تھی۔
رانجھا:پھر۔۔۔؟
ہیر:وہ تو بہت ہی عجیب آدمی معلوم ہوتا ہے۔ وہاں تو سب کے سب بہت عجیب سے آدمی بیٹھے تھے میں اندر داخل ہوئی تو مجھے ایسے گھورنے لگے جیسے گوالا بھوری بھینس کو دیکھ کر گھورتا ہے۔ ڈائرکٹر نے مجھ سے پوچھا۔۔۔ 
(یکایک ہیر گھوم کر اپنے بیچ کے مرکزی پردے کی طرف چلنے لگتی ہے پردے کے قریب پہنچتے ہی پردہ اٹھ جاتا ہے  اور وکیل کے سیٹ پر اندھیرا چھا جاتا ہے  اور پچھلے سیٹ پر روشنی ہو جاتی ہے۔ یہ ایک فلم کمپنی کا دفتر ہے۔ جہاں چھ سات آدمی ٹوٹے ہوئے پیالوں میں چائے پی رہے ہیں۔ چائے پلانے والا نوکر صورت سے بالکل دلیپ کمار معلوم ہوتا ہے۔ بیچ کی میز پر ایک فلم ڈائریکٹر بیٹھا ہے۔ اس نے آوارہ ٹائپ کی پتلون  اور گہرے زرد رنگ کی ٹی شرٹ پہن رکھی ہے صورت شکل سے وہ فلم ڈائریکٹر کم  اور دارا سنگھ پہلوان کا اسسٹنٹ زیادہ معلوم ہوتا ہے۔ پردہ اٹھنے کے بعد وہ چائے پلانے والے نوکر سے کہتا ہے۔)
فلم ڈائریکٹر:(صوفے پر بیٹھتے ہوئے ایک گنجے آدمی سے)صاحب کو ایک سنگل چائے مارو۔(دوسرے آدمی سے مخاطب ہو کر) ہاں بھئی کٹر رکر آج فنانسر کے پاس بھی جانا ہے۔ سالے نے آج ڈیڑھ لاکھ دینے کا وعدہ تو کیا ہے ، ایک چونی ہے تمہاری جیب ہیں؟اس چائے والے کودے دو۔
(کٹر رکر ایک سکہ نکال کر چائے والے کو دیتا ہے ، جو سکے کی طرف دیکھ کے کہتا ہے۔)
چائے والا دلیپ کمار:مگر یہ چونی تو کھوٹی ہے۔
فلم ڈائریکٹر:کوئی بات نہیں۔ کل لے جانا  اور  ہاں بھئی شرما جی! وہ نیگٹیو کا بندوبست کیا؟
شرما جی:کل ہو جائے گا۔ بچو بھائی سیٹھ اگر بھوندو بھائی سے کہہ دیں گے تو کام ہو جائے گا۔
فلم ڈائریکٹر:مگر بچو بھائی کیوں کہیں گے؟
شرما جی:ان کا راستہ بھی ڈھونڈ لیا ہے۔ وہ ہے نا اپنی سائیڈ ہیروئن مس مدھر بالا۔
(سب لوگ زور سے قہقہہ لگاتے ہیں۔ اب فلم ڈائریکٹر میز کے سامنے کھڑی ہیر کی طرف مخاطب ہوتا ہے۔)
فلم ڈائریکٹر:کیا کام ہے تم کو؟
ہیر:پٹاخہ فلم کمپنی کا دفتر یہی ہے؟
ڈائریکٹر:ہاں ہاں یہی ہے۔ پھر؟
ہیر:سنا ہے آپ ہیر رانجھا فلم بنا رہے ہیں؟
ڈائریکٹر:ہاں ہاں بنا رہے ہیں۔ پھر؟
ہیر:میں اس فلم میں کام کرنے آئی ہوں۔
ڈائریکٹر:تم کو کیا کام آتا ہے؟کبھی کسی فلم میں کام کیا ہے پھر؟
ہیر:نہیں۔
ڈائریکٹر:تم کو ناچنا آتا ہے؟
ہیر:نہیں۔ لیکن ناچنے کی کیا ضرورت ہے۔ ہیر تو نہیں ناچتی تھی۔
ڈائریکٹر:تم کو کیسے معلوم ہے کہ نہیں ناچتی تھی۔ ہماری فلم میں تو وہ ناچتی ہے ، کتھک، بھارت ناٹیم، منی پوری سب ناچتی ہے۔ رمبھا سمبھا بھی ناچتی ہے۔
ہیر:اس زمانے میں رمبھا  سمبھا نہیں تھا۔
ڈائریکٹر:تم کو کیا معلوم ہے۔ ہمارا فلم  رائٹر کیا گدھا ہے پھر؟اس نے دس کتاب دیکھ کے اس کا کہانی لکھا ہے۔ اچھا یہ بات چھوڑو۔ ہم تم سے مغز پچی نہیں کرے گا، تم کو اس فلم میں کام کرنے کا ہے۔ ہم تم کو اس فلم میں ہیر کی ماں کا پارٹ دے گا۔بولو منظور ہے؟
ہیر:ہیر کی  ماں کا؟مگر میں۔۔۔ میں ہیر  کی ماں کا پارٹ کیسے کر سکتی ہوں؟
ڈائریکٹر:کیوں؟
ہیر:کیونکہ میں خود ہیر ہوں۔
ڈائریکٹر:ہیر ہاہاہا!!او مگن بھائی، کٹر رکر، سدھا کر، بلی موریا، محمودخان ارے دیکھو خود ہیر ہماری فلم میں کام کرنے کو آئی ہے۔ ارے اس کی صورت دیکھو، شکل دیکھو، رنگ روپ دیکھو، ارے یہ ہیر معلوم ہوتی ہے۔ ہیر۔۔۔ !
(قہقہہ)
ہیر:ہاں ڈائریکٹر صاحب!سچ مچ میں ہیر ہوں ہیر۔ وارث شاہ کی ہیر! پانچ دریاؤں کی سرزمین کی ہیر۔ محبت  اور حسن کے لازوال گیتوں کی حسین ترین تعبیر!
(فلم ڈائریکٹر اور اس کے ساتھیوں کے طنزیہ قہقہے بڑھتے جاتے ہیں۔ ہیر کی آنکھوں میں آنسو آ جاتے ہیں۔ وہ ڈبڈبائی ہوئی آنکھوں سے واپس آ جاتی ہے  اور پہلے سیٹ کی طرف بڑھتی ہے۔ پیچھے کی روشنیاں گل ہو جاتی ہیں۔ غریب ہیر اپنے پہلے سیٹ میں واپس آتی ہے۔ مرکزی پردہ گر جاتا ہے  اور اب وہ اپنی آنسوؤں بھری آنکھوں سے چپ چاپ رانجھے کی طرف دیکھ رہی ہے۔)
رانجھا:(آبدیدہ ہو کر) وہ لوگ تمہارے حسن کو نہیں دیکھ سکتے تھے۔ ہیر کے حسن کو کوئی رانجھا ہی دیکھ سکتا ہے۔
(ہیر سسکیاں لیتی ہے۔ رانجھا اس کے قریب آ جاتا ہے۔)
رانجھا:وہ لوگ محبت کرنے والے نہیں ہیں۔ محبت کو ایک  فیتے کی طرح لپیٹ کر بازار میں بیچنے والے ہیں۔ بس اپنے آنسو پونچھ ڈال۔
ہیر:سچ کہتی ہوں رانجھیا، مجھے زور کی بھوک لگی ہے۔ اب صبر نہیں ہو سکتا۔
رانجھا:دیکھتا ہوں۔ شاید یہاں کچھ مل جائے۔ لیکن یہاں ملے گاکیا۔ یہاں تو سب کاغذ ہی  کاغذ ہیں۔ کوئی بھوکا وکیل معلوم ہوتا ہے۔
(کھڑبڑ کی آواز)
رانجھا:مل گیا، مل گیا!آخر کچھ کھانے کومل گیا!
ہیر:کیا ہے؟
رانجھا:ڈبل روٹی جسے بمبئی کے لوگ پاؤ کہتے ہیں۔ حالانکہ وزن میں ایک چھٹاک بھی نہیں ہے۔
ہیر:مجھے دو!
رانجھا:ہیرئیے  ذرا ٹھہر!
ہیر:جلدی سے دو جلدی۔
(روٹی کی طرف ہاتھ بڑھاتی ہے۔)
رانجھا:ذرا ٹھہر ہیرئیے ، ذرا سوچنے دے ہیرئیے ، یہ تو جانتی ہے۔ ہم یہاں صرف بارش سے پناہ لینے کے لئے آئے تھے۔
ہیر:ہاں لیکن یہ ڈبل روٹی؟
(پھر روٹی کی طرف بے قرار ہو کے بڑھتی ہے۔ رانجھا پیچھے ہٹ جاتا ہے۔)
رانجھا:ذرا ٹھہر۔  اور یہ  ہمارا گھر نہیں ہے۔ تو جانتی ہے۔
ہیر:لیکن یہ روٹی جلدی سے دے دے۔ میں تین دن سے بھوکی ہوں۔
رانجھا:لیکن یہ چوری ہو گی ہیرئیے۔ اگر ہم یہ ڈبل روٹی کھائیں گے تو یہ چوری ہو گی۔
ہیر:لیکن مجھے بھوک لگی ہے رانجھا!
رانجھا:تجھے میری محبت کی قسم ہیرئیے !یہ روٹی نہ کھا۔
ہیر:اب میں کوئی قسم نہیں کھاؤں گی رانجھیا!میں تو صرف روٹی کھاؤں گی جلدی سے یہ روٹی دے دے۔
(ہیر آگے بڑھ کے جھپٹ کر روٹی چھین لیتی ہے۔)
رانجھا:نہیں نہیں ہیرئیے۔ دیکھو وہ سامنے دیوار پر ہم دونوں کی تصویر لگی ہے ، کوئی بھلا آدمی معلوم ہوتا ہے۔ آج بھی بھوک، افلاس، بیکاری  اور  خود غرضی کے زمانے میں اس نے ہماری تصویر لگا رکھی ہے۔ دیکھ یہ آدمی کتنی عزت کرتا ہے ہماری محبت کی۔ ہم اس کے گھر میں چوری نہیں کریں گے۔ لا مجھے روٹی واپس کر دے۔ میں اسے اسی دراز میں رکھے دیتا ہوں جہاں سے اسے اٹھایا ہے۔
(ہیر کبھی روٹی کبھی دیوار سے لگی ہوئی تصویر کی طرف دیکھتی ہے۔ آخر میں روٹی واپس کر دیتی ہے۔ رانجھا میز کی دراز کھول کراس میں روٹی رکھ دیتا ہے۔ ہیر سسکیاں لیتی ہے۔)
رانجھا:نہ رو ہیرئیے۔ میری اپنی ہیرئیے !یہ بارش تھم جائے گی۔ پھر مجھے کہیں نہ کہیں کام مل جائے گا۔ پھر ہم دونوں پیٹ بھرکے کھانا کھائیں گے۔
(بارش  اور طوفان کی آواز باہر سے آتی ہے۔ کھڑکیاں بجنے لگتی ہیں)
ہیر:یہ بارش کبھی نہیں تھمے گی۔ یہ طوفان کبھی ختم نہ ہو گا۔ ہم سدا بھوکے رہیں گے۔
رانجھا:نہیں !ایک دن یہ بارش تھم جائے گی۔ ایک دن یہ طوفان ختم ہو جائے گا ایک دن یہ بادل چھٹ جائیں گے  اور سورج کی روشنی ساری زمین کے سارے آنسو چوس لے گی۔ اس دن کوئی بھوکا نہ ہو گا۔ کوئی کسی کی ڈبل روٹی نہ چرائے گا۔ اس دن سارے جذبے  اور ساری آرزوئیں  اور  ساری محبتیں مکمل ہو جائیں گی۔
(رانجھا بہت پیار سے ہیر کو اپنے بازوؤں کا سہارا دیتا ہے۔ دونوں دروازے کی طرف چلنے لگتے ہیں۔ اندھیرے میں اجالا آنے لگتا ہے۔ روشنی کی ایک کرن بالکنی سے بڑھتے ہوئے دیوار پر لگی ہوئی ہیر رانجھے کی تصویر کے گرد ایک منور ہالہ بنا دیتی ہے !)
(پردہ)
***
ماخذ:’’کتاب کا کفن‘‘
بیسویں صدی بکڈپو
دریا گنج،  
نئی دہلی
 
عصمت چغتائی

سانپ
(ایک ایکٹ کا ڈرامہ)
افراد
رفیعہ:ہلکی پھلکی تیتری کی مانند، بھوری جاندار آنکھیں  اور بات کے ساتھ جنبش کرنے والی بھویں ، موٹے ، موٹے ابھرے ہوئے ہونٹ  اور  چپٹی سی ناک مگر رنگ نہایت شفاف، چہرے پر بوقت ضرورت غصہ  اور  معصومیت دونوں اپنا اپنا رنگ دکھا سکتے ہیں۔ لوگ اسے حسین کہتے ہیں۔
سید:رفیعہ کا بھائی۔ گورا رنگ۔ درمیانہ قد۔ سریع الحس  اور زود رنج لیکن جلد ہی من جاتا ہے مگر چہرے کی  اور آنکھوں کی بناوٹ ہی کچھ ایسی کہ پتہ نہیں چلتا کہ رفیعہ سے چھوٹا ہے یا بڑا یقیناً دونوں توام تو نہیں۔
خالدہ:گورا بدن۔ اگر احتیاط نہ کرے گول مٹول ہو جائے۔ بڑی بڑی غلافی آنکھیں جنھیں وہ جان کر نیم باز رکھتی ہے۔ گندمی رنگ، پاؤڈر کی مدد سے  ذرا کھلتا  ہوا سنہرا۔ پھولے ہوئے گال جن سے معصومیت ٹپکتی ہے  اور  غصہ تو گویا آتا ہی نہیں۔
تراشے ہوئے بال گچھوں کی صورت میں شانوں پر پڑے رہتے ہیں۔ چھوٹے چھوٹے ہاتھ  اور بادامی ناخن، چلنے میں بار بار معصومانہ غرور سے دونوں شانوں کو دیکھتی ہے۔
غفار:نہایت حسین  اور نازک۔ اس کے باوجود دراز قد، شاعرانہ چال  اور  مصوروں کے سے صاف  اور ستھرے ہاتھ۔ ہندوستان میں اتنے دلکش چہرے بہت کم نظر آتے ہیں۔ یہ رفیعہ کی خوش قسمتی ہے کہ غفار سے اس کی منگنی ہو گئی تھی  اور اب شادی میں زیادہ کچھ دیر نہیں تھی۔ اس کے علاوہ وہ اپنے باپ کا اکلوتا بیٹا۔ دادی جان کے اصول کے مطابق اپنے گھر  اور کالج کے علاوہ آج تک قسم لے لو کہیں نہیں گیا۔ ہاں سسرال آ جاتا ہے۔ یہاں اسے شرم اس قدر آتی ہے کہ توبہ ہی بھلی۔ یہی وجہ ہے کہ وہ رفیعہ سے بے تکلف بھی نہیں۔
نوکر:ایسا جیسے عام نوکر ہوا کرتے ہیں فرمانبردار، محنتی، ڈانٹ برداشت کرنے والا۔
وقت:صبح آٹھ بجے گرمی کا دن۔
لباس:بہترین فیشن۔
اسٹیج:صرف ایک کمرہ جس میں سید رہتا ہے  اور امیرانہ ٹھاٹھ کا ڈرائنگ روم۔
سید کا کمرہ:(کمرے میں دائیں  اور بائیں ایک ایک دروازہ  اور پشت پر ایک دروازہ  اور کھڑکی۔ جس میں باغ  اور پیڑ وغیرہ  نظر آتے ہیں۔ ایک طرف ایک پلنگ  اور چند کرسیاں  اور میزوں پر کتابیں رکھی ہیں۔ ایک آرام کرسی پر سید آگے کو جھکا ہوا شیو کر رہا ہے۔ شیو کا سامان ایک بہت ہی چھوٹی میز پر رکھا ہوا ہے جس پر سے کوئی چیز اٹھانے میں بڑی مہارت کی ضرورت ہے۔ ورنہ دو تین چیزیں  اور ٹکی چلی آتی ہے۔ سید کے چہرے پر کسی تازہ غم کے آثار ہیں جس سے معلوم ہوتا ہے وہ بہت چھپا رہا ہے۔ ذرا میلا سا رات کا لباس پہنے ہے  اور بے انتہا سنجیدہ، بھویں چڑھائے ہوئے بیٹھا ہے۔)
سین نمبر(۱)
رفیعہ:(ایک بادامی رنگ کے کوٹ کے بازو پر ایک پٹی ٹانکتی ہوئی آہستہ آہستہ آتی ہے)لو سید(دانت سے تاگا توڑتے ہوئے)لاؤ اس دودھیا کوٹ کو ٹھیک کر دوں !
سید:(شیو روک کر بھنا کر کھڑا ہو جاتا ہے)ہیں !ٹھیک کر دو ٹھیک کر دو گی؟ (عاجز آ کر)۔۔۔ آخر یہ میرے ہر کوٹ کے پیچھے کیوں پڑ گئی ہو (کوٹ چھین کر) چھوڑو ادھر آخر یہ کیوں؟
رفیعہ:(سنجیدگی سے ڈورے میں گرہ لگاتے ہوئے) ہوں تو تمہارا ارادہ ہے کہ ابا جان کے انتقال کے بعد ذرا بھی اظہار غم نہ کرو۔ آخر دنیا کیا کہے گی کہ ایک ذرا سا ٹکڑا لگانا بھی دشوار ہے۔ لاؤ دودھیا کوٹ کہاں ہے؟
سید:کیا کہے گی دنیا؟ بکنے دو مجھے یہ  دکھاوٹ پسند نہیں۔
رفیعہ:تم تو۔۔۔ بس دیوانے ہو۔ آخر اس میں کیا برائی ہے؟
سید:ہونے دو مجھے دیوانہ۔ کیا دنیا میں ہمیں ڈگی پیٹنی ہے کہ بھئی ہمارے باپ کا انتقال ہو گیا ہے جس کا ہمیں بہت ہی صدمہ ہے یقین نہ آئے تو دیکھ لو کالی پٹی۔
رفیعہ:یہ میرا مطلب نہیں۔
(کرسی پر بیٹھ کر ناخون سے تاگا سوت رہی ہے۔)
سید:پھر آخر تمہارا مطلب کیا ہے۔ یہ جو تم نے سیاہ کپڑے پہنے ہیں ، خوب جانتا ہوں ، کیوں پہنے ہیں !
رفیعہ:کیوں پہنے ہیں ، ذرا بتانا تو سہی۔
سید:اس لیے کہ ذرا گوری نظر آؤ۔
رفیعہ:پاگل کیا میں ویسے نہیں پہن سکتی!
سید:(کچھ نہ سن کر تولیہ سے منھ رگڑتے ہوئے)  اور دوسرے اس لیے کہ کالج کے لڑکے سوچیں کہ بڑی۔۔۔  فرمانبردار بیٹی۔ دیکھو نا کیسا ماتمی لباس پہن رہی ہے بچاری!
رفیعہ:(نفرت سے)اوہو۔۔۔ قطعی نہیں۔
سید:پھر شاید اس لیے کہ لوگوں پر ظاہر کر دوکہ تمہارا مذاق اس معاملے میں شیلا، خالدہ وغیرہ سے بلند ہے ، وہ کبھی اتنے میچنگ ماتمی لباس نہیں پہن سکتیں ، جتنے تم پہن سکتی ہو۔
رفیعہ:جھوٹ، بالکل غلط، شیلا  اور خالدہ دونوں کے باپ زندہ ہیں۔
سید:(لاپرواہی سے) تو مائیں مری ہوں گی۔
نوکر:(دروازے میں آ کر دو ایک  بار کھنکارتا ہے  اور کوٹ کا کالر پکڑ کر کھینچتا ہے۔)ہم سرکار۔۔۔ غفار میاں آئے ہیں۔
سید:(غصہ سے کرسی ڈھکیلتا ہے) اونھو!لاحول ولاقوۃ!
رفیعہ:کیوں آخر اترانے کیوں لگے۔
سید:(ویسے ہی چڑ کر) یہ کہاں کی رسم ہے کہ ایک تو انسان ویسے ہی پریشان ہو اور اوپر سے لوگ آ کر جان کھائیں۔
(ڈریسنگ گاؤن پہن لیتا ہے۔)
رفیعہ:مگر سید غفار ہیں۔
سید:(گھٹی ہوئی آواز میں) غفار نہیں ، اس کا باپ بھی ہو تو کیا کروں ، مجھے ان پرسہ دینے والوں سے چڑ ہے۔ بار بار گویا چھیڑنے چلے آ رہے ہیں۔
رفیعہ:(طعن سے)صبح سے نہ جانے کون کون تمہارے دوست چلے آ رہے ہیں تو کچھ نہیں اب غفار کے آنے سے جل گئے۔
سید:(جھلا کر) تم  اور مجھے جلا رہی ہو۔ جو بھی آ رہے ہیں بے وقوف ہیں مانا کہ غفار تمہارا منگیتر ہے تو اس کے یہ معنی نہیں کہ وہ ہر وقت سر پر سوار رہے۔
رفیعہ:(چڑ کر)اوہ شرم نہیں آتی۔ سب کے سامنے منگیتر کہہ دیا کرتے ہو۔
سید:اوہو تو گویا آپ شرماتی ہیں نا اپنے منگیتر سے۔
رفیعہ:یوں تو نہ کہو کافی شرماتی ہوں۔
سید:(منہ سکیڑ کر) کافی شرماتی ہو۔ میں کہتا ہوں جب تمہیں اس سے شادی ہی نہیں کرنی تو پھر اس سے چالیں کیوں چلا کرتی ہو۔
رفیعہ:اے ہے باولے نہ بنو(آہٹ سن کر) شش۔ چپ۔
(آہستہ سے پردہ ہلتا ہے  اور غفار اندر آتا ہے۔ حسین  اور بھولے چہرے کو غم  اور گھبراہٹ نے  اور بھی معصوم بنا دیا ہے۔ تھوڑی دیر تک بے تکی خاموشی چھائی رہتی ہے۔ تینوں خاموش ہیں۔ سید کو بھی غصہ ہے۔)
غفار:(سمجھ میں نہیں آتا کیا کرے ہمت کر کے)اف!کس قدر اداسی چھائی ہوئی ہے۔
سید:(کٹتے ہوئے لہجہ میں) معاف کرنا۔۔۔  غفار!یہی بالکل یہی جملہ تم صبح دہرا چکے ہو۔
غفار:(سٹپٹا کر رحم طلب نگاہوں سے رفیعہ کو دیکھتا ہے جو سید کو تنبیہاً گھورتی ہے ، ہمت کر کے)رفیعہ!آپ کا ارادہ تعلیم جاری رکھنے کا ہے؟
سید:(رفیعہ کے بولنے سے پہلے ہی) کیوں؟بھلا ایسی کیا خوشی کی بات ہوئی ہے جو یہ پڑھنا چھوڑ بیٹھیں گی۔ خوب!
غفار:(گھبرا کر) یہ میرا مطلب نہیں۔۔۔  میرا مطلب ہے کہ اماں جان تنہا ہو جائیں گی۔
سید:ہونھ!جیسے یہ ان کے پہلو ہی سے لگی بیٹھی رہتی ہیں۔
غفار:انھیں ایک غمخوار  اور ہمدرد کی تو ضرورت ہو گی۔
سید:(جل کر)کس قدر بے وقوف ہو تم۔ بھلا یہ بیگم صاحبہ اماں جان کی کیا دلجوئی کریں گی۔بھئی ان کے شوہر کا انتقال ہوا ہے  اور یہ قطعی نعم البدل نہیں ہو سکتیں۔
رفیعہ:(تنبیہاً) سید!!
غفار:(مردہ آواز میں)بھئی سید!نہ میں تمہاری طرح چالاک ہوں  اور نہ چرب زبان!
سید:پھر آپ کو پرسہ دینے کی آفت کیا پڑی ہے۔
رفیعہ:(ڈانٹتے ہوئے) سید تم  تو انسان کے پیچھے پڑ جاتے ہو۔
سید:(لڑائی کے لہجہ میں) تم کون غفار کی حمایت لینے والی۔ اس کے منہ میں زبان نہیں ہے۔
رفیعہ:زبان توہے تمہاری طرح منہ میں تلوار نہیں ہے میں کیوں نہ لوں حمایت!
غفار:(ذرا سنبھل کر) اگر  رفیعہ میری حمایت بھی لیں تو تمہیں کیا اعتراض ہے یہ ان کی مہربانی ہے۔
سید:(جل کر)حمایت۔۔۔ تم۔۔۔ تمہیں اس سے بہت مہربانیوں کی امید ہے۔
رفیعہ:(بے زاری سے) سید دیکھو تم نے پھر میرے دل دکھانے کی باتیں کیں۔ ابا جان کے انتقال کے بعد سے تم بہت ہی وہ ہو گئے۔
سید:اونھ! یہ سب مکاری ہے۔
رفیعہ:(روہانسی ہو کر) ہر وقت میرے پیچھے ہی پڑے رہتے ہو۔
سید:(جل کر)تمہارے۔۔۔ تمہارے !ارے کیوں۔۔۔  بس۔۔۔  یہ سب ہمدردی وصول کرنے کے لیے ہے۔۔۔  (اسے واقعی رونے پر تیار دیکھ کر)اچھا بھئی غفار شروع کرو تم اپنی تقریر۔۔۔ ہاں کیا کہہ رہے تھے۔۔۔  کہ بڑی۔۔۔ وہ اداسی چھا رہی ہے۔۔۔  ہاں  اور کیا؟
(غفار کھسیانی ہنسی ہنستا ہے۔)
(تھوڑی دیر پھر وہی بے تکی خاموشی۔)
غفار:(ہمت کر کے)رفیعہ تمہیں اتنا رنج نہ کرنا چاہئے۔
سید:(جلدی سے) اتنا۔ کتنا؟
(رفیعہ رومال سے آنسو نہیں آنکھیں پونچھتی ہے۔)
غفار:(سید کی موجودگی کو بھولنے کی کوشش کر کے) رونا نہیں چاہئے رفیعہ مرحوم کو دکھ ہو گا۔
(سید زور سے ہنستا ہے  اور بڑے آئینہ کے پاس جا کر تولیہ سے منھ پونچھتا ہے  اور اپنی شکل  اور بال دیکھتا ہے۔)
غفار:(بڑی مستعدی سے)رفیعہ تمہاری صحت پر اثر پڑنے کا ڈر ہے۔
(سید بے تاب ہو کر جلدی سے غسل خانہ میں چلا جاتا ہے۔ غفار کو بہت ناگوار گزرتا ہے۔)
غفار:(جو تنہائی کو بہترین موقعہ سمجھتا ہے۔) رفیعہ!تمہیں رنجیدہ دیکھ کر جانتی ہو میرا کیا حال ہوتا ہے؟
رفیعہ:(بڑی معصوم آواز میں) اب رنج کرنا نہ کرنا تو اپنے بس کی بات نہیں ہے۔
غفار:(سرگوشی میں)رفیعہ!(گویا اس کے نام میں مزا ہے۔ ایسے منھ میں زبان پھیرتا ہے۔) رفیعہ! صبر کرنا چاہئے صبر نہ کرے تو تم جیسا انسان کیا سے کیا ہو جائے۔
سید:(واپس آ  کر آخری جملہ سن کر) ہوں !پھر وہی نخرے !
(رفیعہ کو اعتراض کی نظر سے دیکھتا ہے۔)
غفار:(پہلی دفعہ غصہ ہونے کی کوشش کر کے)کیا !
(سید ناک سکیڑ کرسوں سوں کرتا ہے  اور چھوٹی میز پرسے سنبھال کر کچھ چیزیں اٹھا کر بڑی میز پر رکھ آتا ہے۔ تھوڑی دیر خاموشی رہتی ہے۔ تینوں پر جھنجھلاہٹ  اور بے تکا پن چھا جاتا ہے۔ سید انگلیوں سے کوئی بے سری گت گھٹنوں پر بجا رہا ہے۔ رفیعہ بار بار رومال کا کونہ بدل رہی ہے۔ غفار اپنی انگشتری والی شاعرانہ انگلی کے ناخن کو گھبرا گھبرا کر دانتوں سے ٹٹول رہا ہے۔)
غفار:(ادھر ادھر دیکھ کر) اچھا تو اب اجازت ہے۔
سید:(چونک کر تیزی سے) بڑی خوشی سے۔
غفار:(ٹکڑا توڑ جواب سے مردہ دل ہو کر) میں۔۔۔ میں !
سید:(غفار کے جانے کے بعد) ہونھ! مکار!
رفیعہ:(بل کھا کر) دیکھو سید تمہاری حرکتیں۔۔۔ 

سین نمبر(۲)
منظر:(ڈرائنگ روم میں رفیعہ بیٹھی شیشے کے مرتبان میں مچھلیوں کو توس ڈال رہی ہے۔ سید بہت سے خط  اور پیکٹ لیے آتا ہے۔ ایک ایک کو بار بار دیکھتا ہے  اور الٹ پلٹ کرتا ہے۔)
سید:ہم۔۔۔ الہ آباد سے جواب ہی نہیں آیا۔
رفیعہ:(مڑ کر) ڈاک آ گئی۔ کوئی میرا خط؟
سید:(صوفے پر خطوں کو ڈالتے ہوئے) سب تمہارے ہی ہیں۔ میرا تو ایک آیا ہے۔۔۔  یہ مکھن والے کابل۔
(رفیعہ جلدی سے خط اٹھاتی ہے  اور کھول کربڑی تیزی سے پڑھنا شروع کر دیتی ہے۔ بار بار ہنستی ہے۔)
سید:رفیعہ!کس طرح کا خط ہے؟
(رفیعہ سنتی ہی نہیں۔ پڑھنے میں مشغول ہے۔)
سید:(زور سے) میں کہتا ہوں کس کا خط ہے؟
رفیعہ:(سر ہلا کر ٹالتے ہوئے) ایک کا ہے۔
سید:آخر وہ ایک ہے کون؟
(رفیعہ دوسرا خط پڑھ کر  اور بھی زور سے ہنس دیتی ہے۔)
سید:(بے تاب ہو کر)میں کہتا ہوں آخر تمہارے پاس اس قدر خط کیوں آتے ہیں؟
رفیعہ:یہ ڈاکیے سے پوچھو۔ وہی لاتا ہے۔
(مشغول ہے۔)
سید:نہ جانے کس کس کے خط  اور ایسے بے ہودہ بے ہودہ، میں کہتا ہوں بے حیائی کی بھی کوئی حد ہے۔
رفیعہ:تم۔۔۔ تمہیں کون منع کرتا ہے۔ تم بھی خط منگوا لو۔ اس سے بھی بے ہودہ خط۔۔۔ !
سید:مگر میں یہ باتیں پسند نہیں کرتا۔
رفیعہ:(چمکار کر) تم بڑے اچھے بیٹے ہو۔
سید:(غصہ سے) میں واقعی مذاق نہیں کر رہا ہوں۔ مجھ سے کئی لوگوں نے کہا۔۔۔ کہ۔۔۔ 
رفیعہ:(بے تکلفی سے) ہوں۔۔۔ کیا کہا۔
سید:تمہیں شرم نہیں آتی، مگر میں تو ذلیل ہوتا ہوں۔ اچھا تم اسے عبدالرحمن کو کیوں خط لکھتی ہو؟
رفیعہ:(سادگی سے)چند ضروری باتیں پوچھنا تھیں۔ اس لیے۔
سید:وہ ضروری باتیں میں جانتا ہوں کیا ہیں۔
رفیعہ:جب جانتے ہی ہو تو میرا دماغ کیوں چاٹ رہے ہو؟
سید:مجھ بڑی شرم آتی ہے  اور وہ عبدالرحمن تم سے شادی کرنا چاہتا ہے۔
رفیعہ:اوہو! تب تو بڑی اچھی بات ہے۔
سید:کیسے بنتی ہو جیسے تمہیں معلوم ہی نہیں۔
رفیعہ:ارے بے وقوف معلوم ہی ہوتا تو میں اس کے چھ خطوں کا جواب کیوں گول کر جاتی۔ آج۔۔۔  یہ دیکھو لکھا ہے۔’’یہ ساتواں خط ہے۔‘‘ دیکھو نا۔۔۔  اگر مجھے معلوم ہوتا تو یقیناً۔۔۔ 
سید:تم اس سے شادی کرو گی!
رفیعہ:دیکھو زور زور سے نہ کہو، غفار سن لے گا تو بس۔
سید:بکو مت۔ میں تم سے پوچھتا ہوں کیا۔۔۔ تم۔۔۔ اس سے شادی کرو گی؟
(ایک ایک لفظ صاف کہتا ہے۔)
رفیعہ:اب اس کا جواب کیسے دے سکتی ہوں۔
سید:کیوں ابھی سے کیا۔ رفیعہ۔۔۔ مگر یاد رکھو، اگر تم نے اس بڈھے گھاگ سے شادی کی تو بس۔۔۔ 
رفیعہ:تو بس۔۔۔  کیا؟تو تم غصہ میں آ کر چمن بی سے بیاہ کر لینا۔ بس مزا تو رہے گا سید۔ ابا جان کے بعد گھر کس قدر۔۔۔ 
سید:چپ رہو۔ تواب تم اسے خط نہ لکھنا۔
رفیعہ:کیوں۔ واہ!
سید:نہیں۔ آخر فائدہ۔ تم اس سے شادی تو کر نہیں رہی ہو۔
رفیعہ:کیا معلوم۔۔۔  قسمت کی کس کو کیا خبر؟ فرض کرو، غفار مجھ سے شادی نہ کرے  اور جیسے کہ تم کہتے ہو ظفر میرے اوپر تھوکے بھی نہیں ، تو پھر یہ۔۔۔  ٹھیک رہے گا۔۔۔  روپیہ بہت ہے سید پھر دونوں۔۔۔ 
سید:(غصہ سے بھنا کر) کم بخت چپ رہ،  اور پھر کہتی ہے تجھے کچھ نہ کہوں۔
رفیعہ:آخر کیوں؟میں کرتی کیا ہوں۔
سید: اور پھر پوچھتی ہو ’’کیا کرتی ہوں ‘‘یہ تم اتنا کیوں اتراتی ہو؟
رفیعہ:کون میں اتراتی ہوں؟
سید: اور خصوصاً غفار کو دیکھ کر۔
رفیعہ:(ذرا۔۔۔ جل کر) اچھا جاؤ۔ اتراتے ہیں۔ پھر تمہارا کیا۔ تم کیوں جلے مرتے ہو؟
سید:مجھے غفار پر ترس آتا ہے۔
رفیعہ:اوہو بڑا ترس آتا ہے۔ جیسے اسے کوئی کھائے ہی جا رہا ہے۔
سید:کھائے ہی جا رہا ہے  اور نہیں تو پھر کیا۔
رفیعہ:(خط اٹھاتے ہوئے) تم تو پاگل ہو۔۔۔ یاد ہے وہ باؤلا کتا جس نے تمہیں کاٹا تھا تو کسولی گئے تھے۔ جو نہ کرو کم ہے۔
سید:ارے مجھ سے جلتی ہو۔ آخر کو تمہارا بڑا بھائی ہوں۔
رفیعہ:تو تم ہی بتا دو۔ میں نے غفار کے ساتھ کیا ظلم و ستم کیے۔
سید:تم اسے پھانسنے کی کوشش کرتی ہو۔
رفیعہ:(متحیر ہو کر) سید کوئی بھائی اپنی بہن سے ایسی بے ہودہ بات کہتا ہو گا۔ پتہ ہے یہ گالی ہے۔
سید:(ہاتھ گھما کر)سچی بات میں گالی بھی ہو تو کیا کیا جائے۔
رفیعہ:اچھا کھاؤ قسم کہ میں غفار کو۔۔۔ توبہ توبہ پھانستی ہوں۔
سید:(اطمینان سے) پھانستی ہی نہیں بلکہ پھانس چکیں  اور اب ظفر پر دانت تیز کر رہی ہو۔
رفیعہ:دیکھو سید تم بڑی بے ہودگی پر اتر آئے ہو۔ میں برداشت نہیں کر سکتی، واہ، واہ یہ بھی کوئی بات ہے۔
سید:تو پھر تم کیوں ایسی حرکتیں کرتی ہو۔ آخر اس میمنہ کا خون چوسنے میں کیا مزا آتا ہے ہاں ظفر اور چیز ہے۔
رفیعہ:(جلدی سے)  اور چیز۔۔۔   اور چیز سے تمہارا کیا مطلب ہے۔
سید:(ایک اخبار کو موڑتے ہوئے)۔۔۔  میرا مطلب ہے ظفر تم سے بھی زیادہ مکا رہے وہ الٹا تمہیں مزہ چکھا دے گا۔ لوہے کو لوہا کاٹتا ہے نا۔
رفیعہ:(بگڑ کر) دیکھو تم گھما پھر ا  کر کسی نہ کسی بہانے سے مجھے مکار کہہ ہی جاتے ہو، تمہاری خالدہ بڑی معصوم ہے نا!
سید:خالدہ! لفظ معصوم کے ساتھ تمہیں خالدہ کیسے یاد آ سکتی ہے ، ارے وہ؟۔۔۔ وہ تو تمہاری بھی  استاد ہے ، اسی نے تو تم کو بگاڑا ہے۔
رفیعہ:(دھمکا کر) اچھا کہوں گی خالدہ سے۔
سید:(بد مزاجی سے) لاحول ولاقوۃ، ایک دفعہ نہیں لاکھ دفعہ کہہ دینا۔
رفیعہ:پھر دیکھنا وہ تمہاری کیا گت بناتی ہے۔ صورت بھی نہ دیکھے گی۔
سید:ارے وہ مبارک دن آئے بھی کبھی جب وہ میری صورت دیکھنے  اور  اپنی دکھانے سے باز آئے۔
رفیعہ:(حیرت سے) کیا سچ کہہ رہے ہو تم؟
سید: اور نہیں  تو کیا جھک ما رہا ہوں۔
رفیعہ:تمہیں دوڑ، دوڑ کر وہاں جاتے ہو اس کی جوتی بھی پرواہ نہیں کرتی۔
سید:جوتی پرواہ نہ کرتی ہوتی تو بھلے ہی دن تھے۔ جوتی میں خالدہ سے زیادہ انسانیت ہے۔ مگر وہ تویوں (پنجہ گھما کر) مجھے شکنجے میں کسے ہوئے ہے۔۔۔ 
رفیعہ:کون منع کرتا ہے نکل آؤ نہ شکنجہ میں سے۔
سید:(جھلا کر) ارے وہ نکلنے بھی دے جب نا۔ وہ ایک پہنچی ہوئی ہے نکلنے کب دے گی، جوں ہی نکلنے کی کوشش کرتا ہوں اڑنگا لگا دیتی ہے۔
رفیعہ:بودے ہو تم۔ یوں کہو۔
سید: اور کیا۔ بودا نہ ہوتا تو وہ مجھ پرچھا سکتی تھی۔
(دائیں دروازے کا پردہ ہلتا ہے  اور خالدہ ایک سیاہ ساری  اور  سنہری چھوٹی سی صدری پہنے داخل ہوتی ہے۔)
خالدہ:(دونوں ہاتھ پھیلا کر ایک طرف سر ڈال کر) رفی!
رفیعہ:(دوڑ کر اس سے لپٹتے ہوئے)خلو!
سید:(جانے کے لیے کھڑے ہو کر نقل میں)اترانا!
خالدہ:(چونک کر) ارے رفی!ابھی کون چوں سے بولا تھا؟(کان پر ہاتھ رکھ کر)کہیں۔۔۔  بھئی مجھے چوہوں سے بہت ڈر لگتا ہے۔
سید:(دانت بھینچ کر) بلیاں ہی چوہوں سے نہ ڈریں گی تو کون ڈرے گا۔
خالدہ:(مڑ کر مسرت سے) سید ڈیئر!
(سید جیبوں میں ہاتھ ڈالے تھوڑی سینے پر ٹکائے کھڑے گھورتے ہیں۔)
خالدہ:(جیسے نڈھال ہو کر کرسی پر گر جاتی ہے۔)رفی! میں سید سے بہت خفا ہوں۔
سید:(ویسے ہی تنے ہوئے) شکریہ!
خالدہ:(تعجب سے) شکریہ؟رفی  سید سے  پوچھو آج میرے غصہ پر شکریہ کیسا؟
سید:(نقل میں)رفی!خالدہ سے کہہ دو مجھے اس کے غصہ کی رتی بھر پروا نہیں۔
خالدہ:ان سے کہو اترائیں نہیں۔
سید:رفی!ان سے کہہ دو دبتے نہیں تم سے۔
خالدہ:(سنجیدگی سے)رفی ان سے کہہ دو خدا کے لیے ہاتھ اپنی جیبوں سے نکال لیں۔ بالکل ربڑ کا گڈا لگ رہے ہیں۔
(سید جلدی سے جیبوں میں سے ہاتھ نکال لیتا ہے ، مگر فوراً ہی شرمندہ ہو جاتا ہے ، رفیعہ  اور خالدہ ایک دوسرے پر گر کر لوٹ جاتی۔۔۔  اور  بے بات ہنستی ہے۔)
سید: اور تم۔۔۔ تم جیسے موم کی پتلیاں۔ منوں پوڈر تھوپ لیا  اور  بن گئیں حسین۔
خالدہ:(چہرے کے پاؤڈر کو احتیاط سے تھپتھپاتے ہوئے) رفی! میں پاؤڈر لگاتی ہوں۔
رفیعہ:(جھوٹ بول کر) نہیں تو۔
خالدہ:(ڈانٹ کر) پھر۔۔۔  پھر سید نے کیسے کہا؟
رفیعہ:(خوشامد سے)غلطی ہوئی بچارے سے۔
سید:بالکل نہیں۔ تم دونوں پاؤڈر لگاتی ہو اور بھویں بھی اکھیڑتی ہو۔
رفیعہ:آہا۔۔۔ (مذاق اڑاتے ہوئے) اکھیڑتی!
خالدہ:ہاں۔’’اکھیڑتی ہیں۔‘‘ بھویں نہ ہوئیں خیمے ہو گئے جو اکھیڑے جائیں۔
سید:(کھسیا کر)  اور کیا۔۔۔ 
خالدہ:رفی یہ سراسر بہتان ہے نہ ہم پاؤڈر لگائیں نہ بھویں اکھیڑیں ہم قطعی اتنے ہی حسین ہیں جتنے نظر آتے ہیں۔۔۔   اور سید کو خدا کے لیے سمجھاؤ کہ ہماری بھویں پیدائشی کمان جیسی کھنچی ہوئی ہیں۔
سید:(ہاتھ جھٹک کر) ہوں گی  ضرور ہوں گی۔ کمان نہیں توپ کے گولے ہوں گی۔ بس!
خالدہ:تو گویا آپ کوشک بھی ہو سکتا ہے۔ رفی!سید کتنے  بد مذاق ہیں ، دنیا اپنے محبوب کی شان میں قصیدے کہتی ہے  اور مٹھوس خواہ پاؤڈر لپ اسٹک کا ذکر کرتے ہیں۔ تمہیں کیا ہم کچھ لگائیں دکھائی  تو خوبصورت دیتی ہیں۔
سید:تم لوگ بے شرم ہو۔
(لاپروائی سے کھڑکی میں سے جھانکنے لگتا ہے۔ خالدہ  اور  رفیعہ چپکے چپکے ا سکیم بناتی ہیں۔)
رفیعہ:اچھا تو میں ذرا دوپہر کے کھانے کے لیے باورچی کو بتاؤں (رعب سے) سید، خالدہ کا دل نہ گھبرانے پائے۔
سید:(گویا سنا ہی نہیں۔)
(خالدہ دبے پیر سید کے پیچھے جاتی ہے۔ وہ کچھ نوٹس نہیں لیتا  اور  برابر باہر  غور سے جھانک رہا ہے۔ خالدہ کچھ چڑ کر ہاتھ تول کر گال پر تھپڑ مارتی ہے۔)
خالدہ:(بھولپن سے ہاتھ دیکھتی ہے۔ گویا کچھ  ڈھونڈ رہی ہے۔) کہاں گیا، یہ موٹا سا  مچھر تھا، اڑ گیا۔
سید:(بھنا کر مڑتا ہے  اور گال پر ہاتھ رکھ کر) لاحول ولاقوۃ۔
خالدہ:سچ کہتی ہوں۔ مچھر تھا یہ بڑا سا  اڑ گیا۔
سید:معاف کیجئے آئندہ سے آپ میرے منھ پر  مچھر کا شکار نہ کیجئے کاٹنے دیجئے مچھروں کو۔
خالدہ:(معصوم آنکھیں بنا کر لچکتی ہوئی آواز میں) واہ یہ کیسے ہو سکتا ہے میرا دل کیسے مانے گا کہ مچھرکو کاٹتے دیکھوں گی۔ تمہاری تکلیف۔۔۔ 
سید:میری تکلیف؟(رکھائی سے) معاف رکھو اپنی ہمدردی سے۔
(دور کرسی  پر بیٹھ جاتا ہے۔)
خالدہ:واہ یہ کیسے (آ  کر کرسی کے  ہتے  پر بیٹھ جاتی ہے۔) یہ کہیں ہو بھی سکتا ہے میں تمہاری تکلیف کا خیال نہ کروں تو پھر کون کرے سید؟پھر کون تمہاری خبرگیری کرے۔ تمہارے اوپر مکھیاں بھنکنے لگیں تو کیا میں نہ اڑاؤں۔
سید:(کچھ جلا ہوا) ہوں۔ بکواس جو کوئی تمہاری سنے۔
خالدہ:تم پر تو ہر وقت بھوت سوار رہتا ہے۔
سید:(ترشی سے) ہوں۔ جانتی ہو یہ بھوت آتا کہاں سے ہے !
خالدہ:ہا۔۔۔ آں۔۔۔  ارے ٹھہرو(کان پر ایسے چٹکی لیتی ہے گویا کوئی کیڑا پکڑ رہی ہے۔) اے ہے جوں !توبہ ہے سید! (بال پکڑ کر ہلا کر) سر منڈواؤ۔ یہ پٹیاں پارنے کا کیا شوق ہے۔ کانوں پر تو جوئیں رینگ رہی ہیں۔۔۔ ی۔۔۔ ق۔۔۔ 
(گھن کھاتی ہے۔)
سید:(تڑپ کر دوسری کرسی پر زور سے جا بیٹھتا ہے۔)کیا مطلب ہے تمہارا خالدہ!اس ذرا سی دیر میں مذاق ہی مذاق میں تم نے ایک تھپڑ ٹکا دیا۔ چٹکی بھر لی  اور بال نوچ ڈالے۔ کہاں ہے جوں ذرا میں بھی تو دیکھوں۔
خالدہ:لو تو کیا میں تمہاری جوئیں سینت کر رکھتی ہوں۔ پھینک بھی دی میں نے۔
سید:(تاڑ کر) ہاں ضرور پھینک دی۔
خالدہ:اے ذرا سی جوں کا جھگڑا کھڑا کر لیا  اور نہیں تو کیا میں نے کھا لی دیوانے۔
(روٹھ  کر کرسی پر بیٹھ جاتی ہے۔)
سید:میں پوچھتا ہوں تمہیں مزا کیا آتا ہے؟
خالدہ:کا ہے میں؟
سید:لوگوں کو دکھ پہنچانے میں۔
خالدہ:(خوشی سے کھل کر) دکھ پہنچانے میں ، تمہیں دکھ پہنچتا ہے۔ سید میں سمجھتی تھی تم بالکل مٹی کے تودے ہو(محبت سے)جسے نہ کوئی دکھ پہنچ سکتا ہے نہ سکھ۔جو نہ روتا ہے نہ ہنستا ہے۔(دعا کے لیے ہاتھ اٹھا کر) یا اللہ تیرا شکر ہے کہ سید میں بھی جان ہے۔
سید:(غصہ سے پہلو بدل کر)تم بڑی مکار ہو۔
خالدہ:(ایک دم سنجیدہ ہو کر)تمہاری زبان بڑی گندی ہو گئی ہے سید!
سید:جو بات ہو گی وہ ضرور کہوں گا۔
خالدہ:کیا بات ہے آخر، میں نے تمہارے ساتھ کیا مکاری کی؟جو ہر وقت کہتے رہتے ہو۔
سید:یہ مکاری نہیں تو پھر کیا ہے کہ خود۔۔۔  خود تو میرے  سر پر چڑھ  کر آتی ہو  اور  اپنی سہیلیوں سے کہتی پھرتی ہو سید میری جوتیاں چاٹتا پھر تا ہے ، ہنہ۔۔۔ 
خالدہ:بالکل غلط۔ ٹامی اگر تمہیں میری جوتیاں چاٹتے دیکھ لے تو چاب ڈالے ، ناممکن، میں ایسی بے ہودہ  اور غلط بات کہہ ہی نہیں سکتی۔
سید:(تیزی سے) تم نے نہیں کہا کہ میں تمہارے پیچھے پیچھے لگا پھر تا ہوں۔
خالدہ:(اطمینان سے سر ہلا کر) ہاں ، یہ تومیں نے کہا، تو اس میں کیا عیب ہے۔ لڑکوں کے لیے تو یہ بات باعث فخرہے کہ وہ خوبصورت لڑکیوں کے پیچھے دوڑیں۔ دیکھ لو سبھی یہ۔۔۔  کرتے ہیں۔
سید:ہو گا باعث فخر اوروں کے لیے مگر میرے لیے تو ذلت ہے۔ میں یہ بے ہودگی پسند نہیں کرتا۔
خالدہ:اوہو، بڑے وہ ہونا۔ خوب جانتے ہیں تمہیں شیلا کے ساتھ۔۔۔ 
سید:لاحول ولاقوۃ۔ وہ میری کلاس میٹ تھی۔ کبھی کبھی بات کر لیتا تھا تو سنا ہے آپ نے اس سے الٹی سیدھی باتیں کیں۔
خالدہ:میں نے کیا الٹی باتیں کہیں؟میں نے بھی کہا کہ تم بڑے چلتے ہوئے ہو۔
سید:جھوٹی۔ یہ نہیں کہا تم نے
خالدہ:جھوٹے ہو گے تم۔ پھر کیا کہا میں نے۔۔۔  اچھا وہ منگنی والی بات!
سید:ہاں۔
خالدہ:تو کیا ہوا؟
سید:تم نے کہا کہ میری تمہارے ساتھ منگنی ہو گئی!
خالدہ:ہاں کہا تو پھر۔
سید:تمہارا مطلب کیا تھا یہ کہنے سے۔ جب کہ۔۔۔ جب کہ۔۔۔  تم۔۔۔ 
خالدہ:اے سید سچ مچ۔ دیوانے ہو۔ اے ہے یونہی کہہ دیا تھا تا کہ وہ تم سے فلرٹ نہ کرے۔
سید:تم کون ہوتی ہو۔ تمہیں اس سے کیا۔ کوئی کچھ کرے !
خالدہ:تواب میں نے یہ بھی تو مشہور کر دیا کہ منگنی ٹوٹ گئی۔ بس بدلہ نکل گیا۔
سید:ارے خالدہ۔ انتہا کرتی ہو۔ تم نے منگنی ٹوٹنے کے قصہ میں بھی مجھے ہی ذلیل کیا۔
خالدہ: اور کیا پاگل!خود اپنے  آپ کو کچھ کہہ دیتی۔
سید:مگر اب جو میں شیریں سے ملتا ہوں تو کیوں جلتی ہو؟
خالدہ:کچھ بھی ہو سید، تم کیسے نالائق یا بد ہیئت کیوں نہ ہو، مگر کوئی لڑکی یہ کبھی پسند نہیں کرتی کہ اسے پسند کرنے والا کسی دوسری لڑکی کو پسند کرنے لگے۔سمجھے !
سید:خواہ وہ خود اسے رتی بھر نہ پدھارتی ہو۔
خالدہ:نا چاہے رتی بھر نہ پدھارتی ہو۔
سید:بے شرم۔
خالدہ:کیوں؟
سید: اور یہ تم مجھے اس وقت دق کرنے نہیں آئیں۔ کیوں؟
خالدہ:خاک۔ میں تو پرسہ دینے آئی تھی۔
سید:ہاں ،  اور یہ جب سے تم میری جان کو پرسہ ہی تودے رہی ہو یا بیٹھی بیٹھی مجھے دل رہی ہو۔
خالدہ:اونھ، اب تمہیں کون سمجھائے۔
سید:سمجھاؤ تو جب کہ میں خود سمجھتا ہوں۔ یہ تم نے رفیعہ کو کیوں ٹرخا دیا۔ اسی لیے کہ مجھے گھیر کر میرا خون چوسو۔
خالدہ:اگر تم ایسی باتیں کرو گے تومیں ابھی چلی جاؤں گی۔
سید:(مردہ آواز میں) کاش تم اپنی دھمکیوں کو کبھی سچ کر دکھاتیں۔
خالدہ:توکیا تم چاہتے ہو کہ میں چلی جاؤں۔
سید:یقیناً(پھر جلدی سے) نہیں نہیں اگر تمہیں شبہ بھی ہو جائے گا کہ میں چاہتا ہوں تم چلی جاؤ، تم سارے وقت میرے سر پر سوار رہو گی۔ تمہیں میری ہر بات سے ضد ہو جاتی ہے۔
خالدہ:(ہنستے ہوئے اس کی طرف بڑھ کر) تم بہت عقل مند ہو گئے ہو سید۔
سید:(ترشی سے) حالانکہ تمہیں پختہ یقین ہے کہ تم مجھے بے وقوف سمجھتی ہو۔ (اسے اپنی طرف بڑھتا دیکھ کر) یہ میری طرف پھر عنایت ہو رہی ہے۔ اگر تم چاہتی ہو تو وہ  رہا دروازہ!
خالدہ:(مصنوعی حیرت سے) ارے تم تو واقعی ہوشیار ہوتے جا رہے ہو۔
سید:ہا۔ ہاں مگر تم بڑے آرام سے اس کرسی پر بیٹھ سکتی ہو۔
(دور کرسی کی طرف اشارہ کرتا ہے۔)
خالدہ:(پیار سے) آؤ سید ملاپ کر لیں۔
سید:معاف ہی رکھو۔ کیا پھر کوئی  مچھر وچھر نظر آ گیا؟
خالدہ:(نرمی سے) نا سید اب کے کچھ نہیں۔ جو کچھ بھی کروں تو جو سزا چا ہو دینا۔(آ  کر کرسی کے ہتے  پر بیٹھ جاتی ہے۔) لو اسی بات پر تم میرا ہاتھ چوم سکتے ہو۔
سید:(تیوریاں چڑھائے منھ پھلائے) ہنہ!
(رفیعہ پردے کے آڑ سے جھانکتی ہے ،  اور خالدہ کو آنکھ سے اشارہ کرتی ہے۔)
خالدہ:(اپنا ہاتھ اس کے ہونٹوں سے لگا کر)لو۔
(چمکارتی ہے۔)
(رفیعہ اندر سے آتی ہے  اور سید کو اعتراض کی نظروں سے دیکھتی ہے۔)
رفیعہ:(کٹتی ہوئی آواز میں) آج کل کے لڑکے اس قدر بدمعاش ہو گئے ہیں کہ توبہ ہی بھلی۔شریف لڑکیوں کا تو گھر آنا ہی  دشوار ہے۔
(سید جل کر خالدہ کو ہتے  پرسے ڈھکیلنا چاہتا ہے۔ جو  پہلے ہی ہٹ چکی ہے  اور کھڑکی میں سے باہر جھانک رہی ہے۔)
رفیعہ:(ڈانٹ کر جس سے سید کو نفرت ہے) کیا بات ہے سید۔
خالدہ:(معصوم آواز میں) کچھ نہیں ان کے کان پر جوں رینگ رہی تھی، یہ موٹی بھینس کی بھینس۔ میں نے پکڑ کر پھینک پھانک دی اب کہتے ہیں۔۔۔ (سید کو اٹھتا دیکھ کر جلدی سے کھڑکی کے باہر جھانکنے لگتی ہے۔ گویا کچھ ہوا ہی نہیں۔)
(سید بھنا کر اٹھتا ہے  اور باغ کی طرف جو دروازہ ہے اس میں سے چلا جاتا ہے۔ خالدہ  اور  رفیعہ زور زور سے ہنستی ہے۔)

سین نمبر(۳)
منظر:(سید اور رفیعہ ایک ہی صوفہ پر بیٹھے ہیں۔ دونوں ذرا بہتر  اور  مہذب نظر آ رہے ہیں رفیعہ البم میں تصویریں لگا رہی ہے  اور سید ٹانگ پر ٹانگ رکھے اخبار دیکھ رہے ہیں۔)
رفیعہ:چھٹیوں نے تو سید تھکا دیا۔ جی ہی نہیں لگتا۔
سید:ہوں۔ بوٹنگ کو چلتی ہو؟
رفیعہ:ہاں خلو کو بھی  بلا لیں گے۔
سید:نا بھئی خلو ٹلو کا جھول ہے۔
رفیعہ:اوہو خلو بغیر چاہے کچھ مزا نہ آئے خود کو بھی۔
سید:کسے ، مجھے توبہ کرو۔ سارے وقت تو مجھ سے الجھتی رہتی ہے تمہیں کہہ دو انصاف سے اس دن اس نے میرا جینا دو بھرکر دیا تھا کہ نہیں۔
رفیعہ:اچھا اب میں اسے منع کر دوں گی آج میں نے خالدہ، ظفر اور غفار کو کھانے پر بلایا ہے۔ خلو تو چائے بھی یہیں پئے گی۔
نوکر:(دروازے ہی میں سے جھک کر)ظفر میاں آئے ہیں آپ کو بلا رہے ہیں۔
سید:یہ کیا بے ہودگی ہے واہ کہ دروازے میں سے کوے کی طرح کھڑے گردن جھکا جھکا  کر چلا رہے ہیں۔
نوکر:(اندر آ  کر کھسیانی آواز میں) ظفر میاں آئے ہیں۔
سید:کتنی دفعہ کہا کہ ایسے زور سے نہ چلایا کرو۔ گویا۔۔۔ کہ۔۔۔ یہ کوئی طریقہ نہیں۔
نوکر:(اور بھی مردہ آواز میں) ظفر میاں آئے ہیں۔
سید:(جل کر) بس بکے چلے جانا۔۔۔  ٹرٹر۔ٹرٹر۔ کہہ دو آتے ہیں۔
رفیعہ:(البم سمیٹ کر) نہیں۔ ظفر میاں کو یہاں  بلا لو۔ یہیں بھیج دو۔
سید:نہیں ٹھہرو۔
(نوکر آدھا جا کر لوٹ آتا ہے۔)
رفیعہ:(نوکر کو ڈانٹ کر) جاؤ میں کہتی ہوں۔ کہہ دو سید کام کر رہے ہیں۔
سید:ٹھہرو، بدتمیز(نوکر منھ بنا کر لوٹتا ہے)یہی مجھے کام ہے ہم دونوں جا رہے ہیں موٹر خریدنے ظفر کے لیے۔
رفیعہ:(کھڑے ہو کر نوکر کو ڈانٹتی ہے)جاتے ہو کہ نہیں۔ کہہ دو نہیں آتے سید۔
(نوکر بھاگتا ہے تو اندر داخل ہوتے ہوئے ظفر سے ٹکرا جاتا ہے۔ بے طرح ڈر کر بھاگتا ہے۔)
ظفر:ارے بھئی آتے کیوں نہیں تھے۔ چلو گے؟
(سگریٹ سلگاتا ہے۔)
سید:ہا۔ ہاں۔ چلو۔
رفیعہ:ٹھہرو ظفر! اماں جان نے کہا ہے کہ تم مجھے فلاسفی پڑھانے آیا کرو۔
ظفر:(ناک سکیڑ کر)فلاسفی!میرے باپ نے فلاسفی نہیں پڑھی تو تمہیں کیا خاک پڑھاؤں گا۔
رفیعہ:تو خیر اکنامکس پڑھا دینا۔
ظفر:کیا بک رہی ہو۔ یہ نبیوں والے مضمون میں کیا جانوں۔ میں سائنس اسٹوڈنٹ ہوں۔
رفیعہ:بکو مت۔ اماں جان نے کہا ہے۔ شرم نہیں آتی ان کا کہنا ٹالتے۔
سید:(ہاتھ ہلا کر) نہیں ظفر، اماں جان نے قطعی نہیں کہا۔ دل سے گڑھ رہی ہے۔
ظفر:مگر بھئی مجھے آئے بھی جب ہی تو پڑھاؤں  یا ویسے ہی۔
رفیعہ:اچھا پوئٹری (Poetry)   پڑھا دیا کرو۔ (ہنس کر) اب بچ کر کہاں جاؤ گے۔
سید:کچھ نہیں جی جھوٹ بول رہی ہے ، اسے ضرورت بھی نہیں۔
رفیعہ:میں نے کیا جھوٹ بولا۔
سید:یہی کہ اماں جان نے کہا کہ کوئی نہ کوئی الٹا سیدھا مضمون ضرور ہی ظفر سے پڑھو(ظفر سے) جب اس کا دل کسی کام کے کرنے کو چاہتا ہے تو میرے یا اماں جان کے سر تھوپ دیتی ہے  اور کچھ ایسا پھندا ڈالتی ہے کہ بس ہی نہیں چلتا۔
رفیعہ:(تیزی سے)  اور جو میں نے پچھوا لیا تو!
سید:کس سے پچھوا دو  گی؟ 
رفیعہ:خلو سے۔ دوسرے ظفر تمہارا ہی فائدہ ہے۔
ظفر:فائدہ!میرا کیا فائدہ ہے۔ نہ پڑھو گی نہ کچھ۔ جان ضیق میں رکھو گی سینکڑوں دفعہ لڑائی ہو گی۔ خواہ مخواہ بھلا کیا فائدہ۔
رفیعہ:تمہارا یہ فائدہ کہ تمہیں بہانہ ڈھونڈ کر مجھ سے ملنے نہ آنا پڑے گا۔مزے سے ایک بہانہ موجود رہے گا،  اور غفار کو بھی اعتراض نہ ہو گا۔ کیوں؟
سید:(تڑپ کر) او۔۔۔ ہ۔۔۔ بس۔۔۔ ظفر میں نے کتنا  کہا تجھ سے کہ اس بلا سے بچا رہیو۔۔۔ مگر تو بھی نرا چغد ہی نکلا۔ اب دیکھ تجھے کیسی جوتیاں کھلواتی ہے۔
ظفر:اجی کھلوائیں جوتیاں۔ میں جیسے اس کی چالوں میں آ ہی  تو جاؤں گا۔
رفیعہ:لو ظفر اب تمہیں بھی۔۔۔ روٹیاں لگیں  اور سید کی طرح اترانا شروع کیا۔ان کی صحبت نے تمہیں کوڑی کام کا نہیں رکھا۔
سید:میری صحبت۔ میری صحبت کیا بری ہے۔ تم اپنی کہو۔ تمہیں خالدہ کی صحبت نے جنگلی بنا دیا ہے بالکل۔
(خالدہ منھ پھلائے آتی ہے  اور بالکل سید کے قریب بیٹھ جاتی ہے۔)
خالدہ:ہر وقت میرا ذکر۔ ہر وقت میرا ذکر۔ تمہارے خیالوں کی دنیا میں ، میں ہی چھائی ہوئی ہوں۔
سید:(منھ بنا کر) ضرور!
رفیعہ:لو اب  پچھوائے دیتی ہوں۔ کیوں خلو۔۔۔ 
ظفر:(بات کاٹ کر) کیوں۔۔۔ ٹھہرو۔ خلو تمہارے سامنے اماں جان نے کہا کہ رفیعہ کو پڑھاؤں۔
خالدہ:(سنجیدگی سے) کتنی مرتبہ کہا کہ ظفر میرا نام اس قدر پیار سے نہ لیا کرو سید کو رشک ہوتا ہے۔ کیوں سید؟
سید:(برا مان کر) لاحول ولاقوۃ۔
رفیعہ:توکل سے ضرور مجھے پڑھانے آیا کریں گے۔
ظفر:نہیں ، قطعی نہیں۔۔۔ میں۔۔۔ 
رفیعہ:خیر تو میں محمود صاحب کو لکھوں گی وہ پڑھا دیا کریں گے۔
سید:جی نہیں۔ محمود سے نہیں۔ ہمارے یہاں ان کی آمدورفت نہیں۔
رفیعہ:آمدورفت نہیں تواب ہو جائے گی۔
سید:جی نہیں۔ نہیں ہو گی۔
رفیعہ:(چڑ کر)یہ بھی تمہاری دھونس ہے۔ ظفر پڑھائیں نہیں ، محمود صاحب کی آمدورفت نہیں۔ کیوں ان کے پڑھانے میں کیا اعتراض ہے آپ کو؟پوئٹری ان سے اچھی کون پڑھا سکتا ہے۔
ظفر:اجی وہ ہے زمانے بھرکا لوفر۔
سید:جی نہیں۔ یہ بات نہیں (طعن سے مسکرا کر) ان سے بڑھ کر کون لوفر ہو گا۔
رفیعہ:(چونک کر) کون؟
سید:جی آپ۔ خالدہ وغیرہ وغیرہ۔
خالدہ:ہوش میں سید، تمہاری وغیرہ وغیرہ ہوں گی لوفر۔ ہم کیوں ہوتے۔
سید:جی نہیں۔ آپ تو سب سے بڑھ کر خدا بچائے۔
خالدہ:(حیرت  اور  رنج سے) سن رہی ہو رفیعہ!
رفیعہ:سن رہی ہوں ، روز سنتی ہوں۔ سید تو خیر پاگل ہیں ہی، مجھے تو ظفر پر حیرت ہو رہی ہے کہ اماں جان کی بات نہیں سنتے۔
ظفر:میں کہتا ہوں اماں بچاری کو خبر بھی نہیں ، تم دل سے بنا رہی ہو۔
رفیعہ:(آہٹ سن کر) شش!لو اماں جان خود ہی آ رہی ہیں۔
(ظفر سگریٹ پھینک کر ٹھیک سے بیٹھ جاتا ہے۔ خالدہ جلدی سے سید کے پاس اٹھ کر دور بیٹھ جاتی ہے۔ پردہ گھلتا ہے  اور سیاہ شیروانی  اور  تنگ پاجامہ پہنے غفار داخل ہوتا ہے۔)
رفیعہ:(حیرت سے)ارے !
(سب زور سے قہقہہ گلاتے ہیں۔ خالدہ واپس سید کے پاس بیٹھ جاتی ہے۔ ظفر نیا سگریٹ سلگا لیتا ہے۔ سید ترش روئی سے گھٹنا ہلا رہا ہے۔)
(سب پھر زور سے ہنستے ہیں۔)
سید:چغد!
غفار:(مجرمانہ انداز  سے) کون؟
ظفر:اونھ۔۔۔ ہم۔۔۔ سب (بات ٹال کر) تم اپنی کہو۔
غفار:(سب کی طرف سے بے توجہ ہو کر) رفیعہ طبیعت تو  اچھی ہے؟
رفیعہ:(نیم باز آنکھوں سے سید کو دیکھ کر لو اب کیا جواب دوں) ہاں ، مگر میری طبیعت تھی کب خراب؟
غفار:میرا مطلب ہے مزاج  تو اچھا ہے۔
رفیعہ:میں بدمزاج کبھی تھی ہی نہیں۔
غفار:(تھک کر)یہ تومیں نے نہیں کہا کہ تم بدمزاج ہو۔
رفیعہ:پھر؟
غفار:(پشیمان ہو کر) میں نے تو ویسے ہی پوچھا تھا۔
رفیعہ:(دبی زبان سے) رسماً۔
غفار:ہاں رسماً ہی سمجھ لو اب۔
سید:ارے کانٹوں کی جھاڑی سے کیوں الجھ رہے ہو!
(تھوڑی دیر بے تکی خاموشی رہتی ہے۔)
رفیعہ:(ایک دم سے) اے ہے ، زعفران دنیا تو بھول ہی گئی۔ میں آج شاہی ٹکڑے پکا رہی ہوں۔
سید:چل جھوٹی کبھی باورچی خانہ میں جھانکتی بھی نہیں۔
رفیعہ:تم کون سید۔
(چلی جاتی ہے۔)
خالدہ:(باغ کی طرف دروازے سے جاتے ہوئے) سید ذرا یہاں  آؤ تم سے ایک ضروری بات کہنا ہے۔
سید:(منھ پھلائے) کیا بات! پھر کوئی مچھر وچھر۔۔۔ 
خالدہ:نہیں ، نہیں تم آؤ تو سہی۔
(سید اٹھ کر جاتا ہے۔ خالدہ اس کے بازو میں ہاتھ ڈال کر اسے کھینچتی ہوئی چلی جاتی ہے۔)
ظفر:(جیسے خواب میں)افوہ!یہ لڑکیاں !!
غفار:کیوں ، کون لڑکیاں؟
ظفر:سب لڑکیاں ، ایکو ایک۔۔۔ ناگنیں ہیں۔
غفار:(غیر شاعرانہ گفتگو سے متنفر ہو) میں تو نہیں سوچتا۔ یہ کیوں؟
ظفر:(بہت سا دھواں ہوا میں پھیلا کر) ہوں۔ تم بے چارے سوچتے ہی کیا ہو۔
غفار:(برا مان کر) کیوں مجھ میں بے چارے پن کی ایسی کیا بات ہے !
ظفر:۔۔۔ یہ۔۔۔ یہ کہ تم۔۔۔ تم۔۔۔  جانے بھی دواب۔
غفار:آخر کچھ  کہو بھی۔
ظفر:کہوں کہا(کچھ جل کر) تم بچے  ہو بچے ،  اور  رفیعہ ناگن۔
غفار:(بگڑ کر) قطعی نہیں۔ کم از کم رفیعہ کے بارے میں تمہیں غلط فہمی ہوئی، وہ اس قدر۔۔۔ 
ظفر:(طعن سے جملہ پورا کرے) بھولی ہے !کیوں؟
غفار:یقیناً۔
ظفر:(زور سے ہنستا ہے  اور مصنوعی کھانسی کھانستا ہے)بھولی!ضرور!!
غفار:(ذرا سختی سے)تم یہ بھی جانتے ہو یہ تم کس کے سامنے کہہ رہے ہو؟
ظفر:(جل کر بھویں سکیڑ کر اسے دیکھتے ہوئے) شاید آپ کے سامنے۔
غفار: اور شاید یہ بھی جانتے ہو کہ۔۔۔ 
ظفر:کہ جناب کو رفیعہ سے محبت ہے  اور اسے چاہتے ہیں۔
غفار:یقیناً ایک فرشتہ خصلت لڑکی کے لیے میں۔۔۔ 
ظفر:رفیعہ۔فرشتہ خصلت!
غفار:بے شک۔ کیوں نہیں۔۔۔ آخر۔۔۔ 
ظفر:(بات کاٹ کر اپنی تیز زبان میں)تم شاید ان بیوقوفوں میں سے ہو جو آنکھ میچ کر ہر لڑکی کو حسین، معصوم  اور نیک قرار دیتے ہیں (ایک دم ذرا اٹھ کر)غفار تمہارا ارادہ میرا مطلب رفیعہ سے شادی کرنے کا ہے۔
غفار:یہ بات عرصہ ہوا طے ہو چکی۔
ظفر:تو تم ٹھکانے لگ چکے۔
(واپس کرسی پر لیٹ جاتا ہے۔)
غفار:(کچھ نہ سمجھ کر)یعنی۔
ظفر:(تھوڑی دیر غفار کو گھور کر) اٹھو!تم نہیں سمجھتے۔ تم کچھ نہیں سمجھتے۔ تم سمجھ ہی نہیں سکتے۔
غفار:نہ جانے کیا بک رہے ہو۔
ظفر:(کچھ نہ سن کر) تم نہیں جانتے ان لڑکیوں کو۔ یہ سب۔۔۔ بلیاں ہیں۔ تم نے دیکھا ہے ایک چوہے کوبلی کیسی جھنجھوڑیاں دیتی ہے۔ کبھی اس ران کو دبایا۔ کبھی اس پنجہ پر کچلی ماردی۔ کبھی کمر میں گدگدایا۔۔۔   اور  کبھی پورا ہڑپ کر گئیں۔
غفار:(متحیر ہو کر) صنف نازک کے بارے میں تمہارے بڑے لچر خیالات ہیں۔
ظفر:(جلدی جلدی) صنف نازک، صنف نازک۔ اوہ کس قدر بے معنی لفظ ہے۔۔۔  نہ جانے کن بیوقوفوں نے انھیں صنف نازک کا خطاب دیا ہے۔
غفار:(ظفر کی بیوقوفی پر مسکرا کر)تو تمہارے خیال میں عورتیں صنف نازک کہلانے کی مستحق نہیں۔
ظفر:مستحق!مستحق ہونے کی خوب رہی۔ اجی یہ دنیا کے سارے آرام  اور  چین اٹھانے کی مستحق ہیں۔ کولھو کے بیل کی طرح جت کر ہم کام کریں۔ سر   پھٹوائیں۔ دنیا بھر کی آفتیں اٹھائیں ہم  اور یہ صنف نازک بن کر ہمارے اوپر بھوت کی طرح سوار ہو جائیں  اور پھر صنف نازک اپنی سی کرنے پر اتر آئیں تو وہ گت بنائیں کہ جینا دشوار کر دیں۔
غفار:میرے خیالات شکر ہے کہ تم سے مختلف ہیں  اور  رہیں گے۔
ظفر: اور پھر ان ہی خیالات کے ہونے پر تم رفیعہ سے شادی کرنے کا دعویٰ رکھتے ہو(ایک دم سے)کبھی تم نے براہ راست بھی رفیعہ کی رائے معلوم کی۔۔۔ میرا مطلب ہے شادی کے بارے میں۔
غفار:ہاں مجھ سے ایک دفعہ یہ غلطی ہو گئی تھی۔
ظفر:(غصہ سے چیخ کر) غلطی! کیا آدمی ہو تم۔۔۔ 
غفار:ہاں ہاں غلطی (رنجیدہ ہو کر) اس کے والد کے انتقال کے فوراً ہی بعد۔
ظفر:پھر اس نے کیا کہا۔
غفار:کچھ نہیں ، مت یاد دلاؤ ظفر، وہ میری بیوقوفی تھی۔ وہ رونے لگی۔
ظفر:(حیرت سے) رونے لگی۔
غفار:ہاں میری بیوقوفی۔ ایسے موقع پر دل دکھانا۔
ظفر:ہوں۔۔۔ ضرور روئی ہو گی۔ تمہاری بد حواسیوں  پر بار بار  رو چکی ہے مگر دل دکھانے کو تم سے کس نے کہا تھا!
غفار:دل ہی دکھانا ہوا ایسے صدمے کے بعد۔
ظفر:(ہاتھ جھٹک کر) تو پھر قیامت تک کسی لڑکی کو نہیں سمجھ سکتے۔ اچھا (کچھ سوچ کر رک رک کر)فرض کرو رفیعہ۔۔۔ کو۔۔۔ رفیعہ مر جائے تو تم۔۔۔ 
غفار:کم از کم میرے سامنے تو ایسی باتیں نہ کرو۔
ظفر:(دونوں ہاتھوں سے کنپٹیاں دبا کر) افوہ کیسے کہوں تم سے غفار (مردہ آواز میں) ہم سب بے وقوف ہیں۔ ہم سب چوہے ہیں۔ میں۔ تم۔ سید۔ سب چوہے ہیں بزدل چوہے۔
غفار:(کچھ نہ سمجھ کر)میں تو یہ نہیں سوچتا۔
ظفر:(بے چین ہو کر) چپ رہو غفار۔ تم مجھے پاگل کر دو گے۔ اوہ۔
غفار:(نہایت سکون سے) میں ذرا اماں جان کے پاس جا رہا ہوں تم بھی چلتے ہو۔
ظفر:(پریشان ہو کر) تم جاؤ میں ذرا دیر میں آؤں گا۔
(غفار جاتا ہے۔ جسے ظفر رحم کی نگاہوں سے تکتا ہے۔ تھوڑی دیر سوچتا ہے پھر اٹھ کر ٹہلنا شروع کر دیتا ہے۔ دو تین کرسیوں میزوں سے بے خیالی میں ٹھوکر لگتی ہے۔ کارنس کے پاس جا کر تصویریں دیکھنے لگتا ہے۔ رفیعہ کی تصویر کو غور سے دیکھتا ہے۔)
(بڑبڑاتے ہوئے۔)
(دیر تک غور سے کبھی پاس سے کبھی دور سے تصویر کو اٹھا کر دیکھتا ہے۔ آہستہ آہستہ اس کا سر تصویر کی طرف جھکتا ہے۔ رفیعہ دبے پاؤں داخل ہوتی ہے ، اس کی پشت سے پنجوں کے بل کھڑے ہو کر دیکھتی ہے۔ ظفر تصویر پر اپنے ہونٹ لگا دیتا ہے۔)
رفیعہ:(اس کے کندھوں پر ہاتھ رکھ کر تحکمانہ لہجے میں) دیکھا پکڑے گئے نا! کہو؟
(ظفر ایک دم مڑ کر اسے غصہ سے گھورتا ہے  اور جلدی تصویر پیٹھ کے پیچھے کر لیتا ہے۔)
رفیعہ:اب تو تمہیں مجھے پڑھانے کے لیے آنے میں کوئی اعتراض نہیں۔
(ظفر ایک جھٹکے سے تصویر میز پر رکھ کر آتش دان کے پاس بیٹھ جاتا ہے۔)
رفیعہ:(اس کی ٹھوڑی چھوکر)بے چارا ظفر بہانے کیا کیا کرتا تھا۔ آج۔۔۔ 
ظفر:(اس کا ہاتھ جھٹک کر)اونھ!تم واقعی سانپ ہو۔
رفیعہ: اور تم چھچھوندر۔ جسے نہ میں نگلتی ہوں  اور نہ اگلتی ہوں۔ مگر میں کہتی ہوں چھچھوندر کی دیدہ دلیری تو دیکھو سانپ کے منھ لگ رہی تھی۔
ظفر:(مسکرا کر) بھگت تو رہی ہے چھچھوندر اپنے اعمال کی سزا۔
(سید کچھ بھنایا ہوا آ کر ایک کرسی پر بیٹھ جاتا ہے۔ پیچھے پیچھے خالدہ کندھوں کو ہلکی سی جنبش دیتی ہوئی داخل ہوتی ہے۔)
رفیعہ:آہا۔ ایک  اور چھچھوندر!
ظفر:(خالدہ کو دیکھ کر)ایک  اور سانپ بھی۔
خالدہ:ظفر تم سے کس نے بتایا کہ سید نے مجھے سانپ کہا۔
رفیعہ:کسی نے بھی نہیں۔ انھیں تو وحی آتی ہے۔ بے چارے کو ابھی ابھی شہادت کا رتبہ ملا ہے۔
خالدہ:(پژمردہ ہو کر)میں سمجھتی تھی کہ سید ہی اس قدر شاعرانہ بات کہہ سکتا ہے۔ پر اب معلوم ہوا کہ ظفر بھی۔ خیر سید تم کبھی تو کوئی نئی بات نکالا کرو جس سے مجھے فخر کرنے کا موقع ملے۔
(سید منھ بناتا رہتا ہے۔)
(رفیعہ خالدہ کے پاس جا کر اس کے کان میں کچھ کہنا چاہتی ہے۔)
ظفر:(بغاوت کر کے) یہ کانا پھوسی یہاں نہیں ہو گی(رفیعہ کو کھینچ کر) تم لوگ چپکے چپکے باتیں نہیں کر سکتیں !
رفیعہ:خلو!پھر بتاؤں گی اچھا۔
خالدہ: اور میں (سید سے آہستہ سے)بتا دوں سید تمہاری شاعری؟
سید:(اپنی جگہ جھوم کر)بھاڑ میں جاؤ تم  اور تمہاری شاعری؟
خالدہ:رفی(سید کو دیکھتی ہے)میں نے انھیں ایک بات کہنے کے لئے بلایا تو یہ خود ایک بہت ضروری بات کہنے لگے۔ بولے (پیار سے)کہہ دوں سید؟
سید:(پہلی دفعہ مسکرا کر) بے حیا  ہو تم دونوں۔
خالدہ:پھر اتر آئے اپنی اوقات پر۔ پھر تم نے مجھ سے شادی کی درخواست کیوں کی تھی؟
ظفر:اچھا!
رفیعہ:(خوشی سے اچھل کر) اور خلو یہ ظفر اتنی دیر یہاں کیا کرتے رہے۔ دیکھو نا آندھی کی وجہ سے ساری تصویروں پر گرد جم گئی تھی انھوں نے سا۔۔۔  ب چاٹ کر صاف کر دی(اپنی تصویر اٹھا کر)یہ  دیکھو کس قدر چمک گئی۔ ظفر تم چا ہو تو اسے گھر بھی لے جا سکتے ہو۔ اطمینان سے صاف کر لینا۔
(ظفر کھسیانا مسکراتا ہے۔)
رفیعہ:نہیں لیتے؟بس یہی تو مجھے جہالت کی باتیں کھلتی ہیں۔ اچھا کسی دن چھپا کر لے جانا۔ یہ رکھی ہے۔
(ظفر اٹھ کر تصویر لے کر جیب میں ڈال لیتا ہے۔)
سید:رفیعہ تم نے تو طے کر لیا کہ ظفر سے شادی کرو گی؟
رفیعہ:ہاں فی الحال تومیں ظفر ہی سے کر رہی ہوں۔
ظفر:(بگڑ کر)یہ فی الحال سے تمہارا کیا مطلب!(سید سے)یار میں نے ایسی لڑکیاں ہی کہیں نہیں دیکھیں۔ سنا کرتے ہیں بڑی سیدھی سادی ہوتی ہیں۔
خالدہ:اوہو جیسے تم نے دیکھی بھی بہت سی لڑکیاں ہیں۔ لے دے کر ہم دونوں ذرا ڈھنگ کے تمہیں دکھائی دیئے تو تم ہم پرہی پیش ہو گئے  اور سیدھی سادی لڑکیوں کو آج کل کون پوچھتا ہے۔ پڑی گھروں میں روٹیاں پکایا کریں۔
رفیعہ: اور کیا۔ سچ بتاؤ تمہیں وہ ’’گڈے ‘‘ پسند ہیں؟
ظفر:(مسکرا کر سید کو دیکھتے ہوئے) تم سے تو غنیمت ہی ہوں گی۔
خالدہ:(ایک دم سے)لوگو یہ تو بتاؤ جب  رفیعہ ظفر سے شادی کرے گی تو غفار کیا کرے گا؟
رفیعہ:وہ خودکشی کرے گایا ہمیشہ میرے نام  پر کنوارا بیٹھا رہے گا۔
ظفر:کس قدر اتراتی ہو تم۔
خالدہ:بھئی یہ تو عجیب  گڑبڑ ہے۔ میرے خیال میں اسے کل معاملات سے آگاہ کر دیا جائے میں اسے سمجھا دوں گی۔ ابھی بلاتی ہوں۔
(اٹھتی ہے۔)
ظفر:(گھبرا کر) بھئی میں جا رہا ہوں۔
خالدہ:نہیں تمہیں یہیں رہنا چاہئے۔ ورنہ پھر پورا مرحلہ طے نہ ہو گا۔
سید:ہٹو جی سب واہیات ہے چلو جی ظفر یہ دونوں فساد پر تلی ہوئی ہیں۔
رفیعہ:اگر تم دونوں چلے جاؤ گے تو بھئی میں تو صاف مکر جاؤں گی۔
سید:(ایک دم مڑ کر) یعنی؟
رفیعہ:یعنی یہ کہ تم پھر مجھ سے نہ کہنا کہ غفار کو دھوکا دیا۔
سید: اور تم دھوکا دو گی!
رفیعہ: اور کی اور نہ تم مت جاؤ۔
سید:خیر اس میں بھی تمہاری کوئی چال ہے (بیٹھ جاتا ہے) بیٹھو بھئی ظفر۔
خالدہ:تومیں غفار کو بلانے جاتی ہوں۔
(چلی جاتی ہے۔)
سید:تم نے فیصلہ کر ہی لیا کہ رفیعہ سے شادی کرو گے !
ظفر:میں شادی کر رہا ہوں یا رفیعہ مجھ سے شادی کر رہی ہے۔ چہ خوش!
سید:اماں وہ ایک ہی بات ہوئی۔
ظفر:ایک ہی بات کیسے ہوئی چھچھوندر سانپ کو نگلتی ہے یا سانپ چھچھوندر کو نگلے گایا یوں ہی چباتا رہے گا۔
رفیعہ:بالکل غلط۔ سانپ چباتا کب ہے اس کے دانت ہی نہیں ہوتے۔
ظفر:تم دانتوں والا سانپ ہو۔ اجگر۔
(ہاتھ سے جسامت بناتا ہے۔)
رفیعہ:دیکھو سید اب یہ  ظفر ہی بات نکال رہے ہیں۔
(خالدہ  اور غفار آتے ہیں۔)
خالدہ:لو ایک  اور چھچھوندر۔
رفیعہ:(جلدی سے)دیکھو غفار ظفر مجھے سانپ کہہ رہے ہیں۔
غفار:(بے وقوفی سے)یہ کیوں؟
ظفر:یہ یوں کہ یہ سانپ ہے ہی جو۔
(لڑنے پر آمادہ ہو جاتا ہے۔)
غفار:(بیٹھ کر) یہ ظفر تمہاری غلطی ہے۔
ظفر:(جل کر)  اور تمہاری بیوقوفی!رفیعہ جس شخص سے شادی کرے گی اس بدنصیب کو چھٹی کا دودھ یاد آ جائے گا۔ ہم لوگ ابھی یہی سوچ رہے تھے۔
رفیعہ:(بناؤٹی رنج سے) اوہ!مجھے نہیں معلوم تھا کہ میں اس قدر خوفناک ہوں۔
غفار:بالکل غلط۔میں تمہیں خوفناک بالکل نہیں سمجھتا۔
(ایک دم موضوع کے چھڑ جانے سے گھبرایا ہوا ہے۔)
رفیعہ:نہیں میں تمہاری زندگی برباد نہیں کروں گی۔
غفار:(جوش سے) برباد نہیں۔ تم میری زندگی آباد کرو گی۔
رفیعہ:نہیں میں تمہیں نگل ہی جاؤں گی۔ سانپ ہی جو ٹھہری۔
غفار:(شدت جوش سے کانپ کر)کیسی باتیں کرتی ہو۔ تم مجھے نگل بھی جاؤ تو میرے لیے عین راحت ہے۔
خالدہ:مگر اب تو رفیعہ نے فیصلہ کر لیا۔
غفار:(چونک کر) کیا فیصلہ کر لیا۔
خالدہ:یہی کہ وہ تمہیں نہیں نگلے گی۔
رفیعہ:ہاں اب تومیں ظفر کو نگلوں گی۔ یہ ہے تو پھر یہی سہی۔
(ظفر پریشان ہو کر مسکراتا ہے۔)
غفار:(سمجھ کر)تو۔۔۔ تو تمہارا یہ مطلب ہے کہ مجھے ٹھکرا رہی ہو۔
رفیعہ:اونھ!اب تم نے بھی غلط شاعری شروع کر دی۔
غفار:(پریشانی سے انگلیاں چٹخا کر) اور ظفر تم مجھے دھوکا دیتے رہے۔
ظفر:غفار بچے نہ بنو۔ یہ فتنہ تمہارے بس کا نہیں تھا۔ شکر کرو کہ میرے ہی اوپر بیتی  اور تم بچ گئے۔ تم دیکھنا وہ میری گت بنائے گی کہ توبہ ہی بھلی۔
غفار:کاش میری ہی وہ گت بن جاتی۔
خالدہ:مگر غفار سوچو تو۔
غفار:ایک عرصہ دراز سے یہ بات بزرگوں نے کر دی تھی۔
خالدہ:یہ بات تو ٹھیک ہے کہ آبائی حق تو تمہارا ہے۔ مگر یہاں تو رفیعہ کا معاملہ آن پڑا ہے وہ ایک ضدی ہے۔
غفار:(اندوہگیں ہو کر) میں جا رہا ہوں۔(نہایت اداسی سے)رفیعہ خدا کرے تم خوش رہو۔
(کھڑا ہو جاتا ہے۔)
ظفر:مجھے کوئی دعا نہیں دیتا۔۔۔ (بڑبڑا کر)جیسے رفیعہ کوبڑی دعاؤں کی ضرورت ہے ، لوگ مجھے دعا نہیں دیتے۔
رفیعہ:(غفار کے پاس جا کر پیار سے) غفار تم غصہ تو نہیں ہو۔
غفار:(غصہ سے)نہیں۔
رفیعہ: اور رنجیدہ!
غفار:(رقت سے) نہ رنجیدہ۔
رفیعہ:(ایک دم اس کا حسین چہرہ ہاتھوں میں لے کربڑی محبت سے دیکھتی ہے) تم بڑے پیارے ہو غفار، تم نہیں جانتے ہو مجھے تم سے کتنی محبت ہے۔
سید:(تنبیہاً) پھر پھیلایا جال۔
رفیعہ:(ویسے ہی اس کا چہرہ دیکھتے ہوئے) تم کون۔۔۔ ہوتے ہو سید بیچ میں بولنے والے۔(غفار سے) میں تمہیں بچپن سے پسند کرتی ہوں۔ بہت ہی کرتی ہوں۔
(ظفر متحیر آنکھیں پھاڑے دیکھ رہا ہے۔)
غفار:(امید  بھری آواز میں) رفیعہ!
رفیعہ:(بڑی رومینٹک  آواز میں) ہاں !
غفار:(اس کے بازوؤں پر پاتھ پھیر کر)تم نے ابھی کہا کہ تم مجھ سے محبت کرتی ہو۔
رفیعہ:ہاں  اور ہمیشہ اسی طرح محبت کرتی رہوں گی(اس کا منھ قریب کر کے) تمہیں یاد ہے غفار بچپن میں میں کس قدر تمہاری شرارتیں پسند  کرتی تھی۔
سید:جھوٹی غفار نے کبھی شرارت کی ہی نہیں۔
غفار:(سید کی پرواہ نہ کر کے جوش سے) تو پھر۔ رفیعہ!
رفیعہ:ہاں۔ پھر اب میں نے فیصلہ کر لیا کہ ظفر سے شادی کرنے کے بعد میں فوراً تمہیں گود لے لوں گی۔ کیوں ظفر!
(اس کا چہرہ جھکا کر پیار کرنا چاہتی ہے۔)
(ظفر ایک دبی ہوئی اطمینان کی سانس لینا چاہتا ہے  اور آرام کرسی پر لیٹ جاتا ہے۔)
غفار:(جسم میں ایک دھکا محسوس کرتا ہے  اور خاموش دو قدم پیچھے ہٹ جاتا ہے۔)سانپ!!!
(بغیر دوسری نگاہ ڈالے ایک دم پہلے دروازے سے نکل جاتا ہے۔)
رفیعہ:(حیرت سے مسکراتے ہوئے اپنے خالی ہاتھ دیکھتی ہے۔)
(ظفر، سید اور کچھ کچھ خالدہ بھی حیرت سے منھ پھاڑے بیٹھے ہیں۔)
ظفر:(گھٹی ہوئی مردہ آواز میں)سانپ!!!
***
ماخذ:’’نئے ڈرامے ‘‘
پروفیسر محمد حسن
انجمن ترقی اردو(ہند)
دہلی
 
ڈاکٹر  محمد حسن

گوشۂ عافیت

(ایک ایکٹ میں ایک طربیہ)
کردار:
بیگم:بیس پچیس سال کی خوبصورت دوشیزہ جس کی شادی کو ابھی زیادہ مدت نہیں گزری ہے۔
انور:تیس بتیس سال کا متوسط طبقے کا ایک نوجوان۔
اختر:انور کا دوست جو تقریباً ہم عمر ہے مرنجان مرنج  اور خوش طبع نوجوان ہے۔
بوڑھا:۶۵یا۷۰ برس کا چھوٹے قد کا بوڑھا۔ اس کی خضاب سے رنگی داڑھی،  اور  شرارت سے بھری ہوئی آنکھیں اس کی کمینگی  اور  چالاکی کی غماز ہیں۔
پیر صاحب:ادھیڑ عمر کے درویش نما بزرگ جن کی داڑھی  اور  سر سیاہ ہے۔ لیکن تقدس سے زیادہ کھلنڈرا پن نمایاں ہے۔
چند پڑوسی ادھیڑ، جوان  اور نوجوان۔
زمانہ موجودہ۔ دوسرے پنج سالہ منصوبے کے مکمل ہونے سے پہلے جب ہندوستان میں مکان کا مسئلہ حل ہونے کی صورت نظر نہیں آئی ہے۔ جگہ، ہندوستان کا کوئی شہر۔
 
پہلا منظر
(نہایت خستہ حال، گندے  اور مختصر مکان کا کمرہ۔جس کی دیواروں پر برسوں سے قلعی نہیں ہوئی ہے چھت نیچی ہے۔ دیواروں پر مختلف لکیریں  اور کارٹون بنے ہوئے ہیں۔ فرش کہیں کہیں کچا ہے  اور  کہیں اینٹیں دکھائی دینے لگی ہیں۔ اس کمرے مین دو پلنگ بچھے ہوئے ہیں ایک کا رخ اسٹیج کی طرف ہے  اور دوسرا اسٹیج کے بائیں طرف اسٹیج کی لمبائی میں بچھا ہوا ہے ، اسی طرح جو جگہ کمرے میں نکالی گئی ہے اس میں ایک چھوٹا سا غالیچہ بچھا دیا گیا ہے  اور اس پر ایک چھوٹی سی اخروٹ کی لکڑی بنی ہوئی میز  اور  دو کرسیاں بچھی ہوئی ہیں یہ دونوں قیمتی  اور  اچھی حالت میں ہیں۔ اسٹیج کے بیچ میں پہلے پلنگ کے ٹھیک اوپر ایک کھڑکی ہے جس کی حالت اچھی نہیں ہے۔ لکڑی کا پالش کہیں کہیں سے اڑ گیا ہے کچھ حصہ دیمک نے کھا لیا ہے۔ شیشے بھی بد رنگ ہو گئے ہیں۔ لیکن اس کھڑکی کے نچلے حصہ پر بھی پھوٹے چھوٹے پردے لٹکائے گئے ہیں پردے خوشنما ہیں لیکن اس کھڑکی پر عجیب  بے جوڑ سے لگتے ہیں۔ بائیں طرف دوسرے پلنگ کے سرہانے چند بکس رکھے ہوئے ہیں ایک بکس کے اوپر میز پوش بچھا کر پاندان رکھ دیا گیا ہے دونوں پلنگوں پر صاف ستھرے بستر بچھے ہوئے ہیں مگر کمرے کی فضا پر بھی ملگجی، دھندلی  اور دھوئیں سے بھری ہوئی معلوم ہوتی ہے بائیں طرف کپڑے ٹانگنے کی کھونٹیاں بھی لگی ہوئی ہیں۔ بیچ کی میز پر گل دان رکھا ہوا ہے جس میں پھول بھی موجود ہیں ان میں سے کچھ مرجھا گئے ہیں ظاہر ہے کہ یہی کمرہ بہ یک وقت سونے کا کمرہ بھی ہے  اور ڈرائنگ روم بھی۔
اس کمرے کے دو دروازے ہیں اسٹیج کی دائیں طرف کا دروازہ باہر جاتا ہے اس پر رنگین پردے لٹکائے گئے ہیں بائیں طرف کا دروازہ مختصر سے صحن  اور باورچی خانے کی طرف جاتا ہے۔
جب پردہ اٹھتا ہے انور کرسی  پر بیٹھا جوتے کے بند کھولتا دکھائی دیتا ہے بکھرے ہوئے بال  اور گرد آلود چہرے سے ظاہر ہے کہ کافی دور گھوم گھام  کر آیا ہے۔ چیک کا گرم کوٹ اتا کر کھونٹی پر ٹانگ چکا ہے ، جوتے کے بند کھول کر جرابیں اتارتا ہے  اور ایک پاؤں گھٹنے پر رکھ کر اسے دباتا ہے معلوم ہوتا ہے بہت تھکا ہوا ہے پھر انگڑائی لیتا ہے  اور نکٹائی کھولنے لگتا ہے ابھی کھول ہی رہا ہے کہ بیگم دائیں دروازے سے داخل ہوتی ہے۔)
بیگم:آ گئے شہزادہ گل فام؟کہئے کچھ مکان کا بندوبست ہوا۔
(بیگم غرارہ جمپر  اور  دوپٹہ پہنے ہوئے ہیں لباس سے ان کی خوش مذاقی ظاہر ہوتی ہے۔)
انور:ابھی تھک ہار کر آیا ہوں۔ دم تو لینے دو۔ نہ چائے کو پوچھا نہ پانی کو۔ بس آتے ہی مکان کا سوال شروع ہو گیا۔
بیگم:میں کہہ چکی ہوں مجھ سے اس کمرے میں نہ گھٹا جائے گا۔ میں کل ہی اپنے میکے چلی جاؤں گی۔ نہیں تو کسی ٹھکانے کے مکان کا انتظام کرو۔
انور:یہی بات تمہاری سمجھ میں آ جاتی تو پھر رونا کا ہے کا تھامیں کہتا ہوں اسی زمانے میں چا ہو تو کولمبس کی طرح نئی دنیا ڈھونڈ نکالو مگر مکان نہیں مل سکتا۔
بیگم:آخر شہر  بھرا پڑا ہے مکانوں سے۔ دنیا جہان کے لوگ رہتے ہیں ہر کوئی تمہاری طرح کونے کھدروں میں پڑا رہے توبھلا کیسے کام چلے۔
انور:بیگم، جی جلانے سے کوئی فائدہ نہیں۔ مکان نہیں ملے گا، نہیں ملے گا، نہیں ملے گا۔
بیگم:تومیں کہتی ہوں ایسی نوکری کو جھونکو  بھاڑ میں۔ صاف صاف تم اپنے دفتر والوں سے کہہ کیوں نہیں دیتے کہ ’’اگر تمہیں نوکر رکھنا ہے تو مکان دیں نہیں تو بابا، پھٹ پڑے وہ سونا جس سے  ٹوٹیں کان۔ یہ لو اپنی نوکری۔ 
انور:جی ہاں !ایسے ہی تو وہ میرے عزیز دار لگتے ہیں کہ میرے ناز نخرے اٹھائیں گے۔
بیگم:جب اپنی گوں اٹکے گی تو ہزار  بار اٹھائیں گے۔ میں تو پہلے ہی جانتی ہوں تم مکان کے لئے دوڑ دھوپ ہی نہیں کرتے۔ یہ تم تو سدا سے چاہتے ہو کہ میں گھبرا کے میکے چلی جاؤں۔
انور:بیگم!بیگم!!خدا کے لئے رحم کرو مجھ غریب پر۔ دیکھ رہی ہو آج تین دن سے مارا مارا پھر رہا ہوں۔ پنواڑی، سائیکل کا پنکچر بنانے والے۔ اخبار والے بھی سے کہہ آیا ہوں  اور تم کہتی ہو کہ میں دوڑ دھوپ نہیں کرتا۔ اب کیا اپنی جان دے دوں؟
بیگم:(دوسرے پلنگ پر بیٹھ جاتی ہیں) میں بھی توسنوں کیا کہتے ہیں یہ سب لوگ؟
انور:(کچھ دیر گھبرا کر خاموش ہو جاتا ہے۔پھر یکایک جیسے کچھ یاد آ گیا ہو) ہاں خوب یاد آیا۔ اختر نے اس وقت آنے کو کہا تھا۔ وہ ضرور مکان کا کوئی انتظام کر کے لائے گا۔
بیگم:دیکھ چکی ہوں تمہارے سارے دوستوں کو۔ سب چولھے میں ڈالنے کے قابل ہیں۔ کام کے نہ کاج کے۔ دشمن اناج کے۔ ویسے انور میاں کہتے منھ سوکھتا ہے  اور کام کے وقت ادھر رخ بھی نہیں کرتے۔
انور:جی ہاں۔ میں برا۔ میرے دوست برے۔ میری قدرت میں ہوتا تو الہ دین کا چراغ کہیں سے لے آتا۔ چٹکی بجاتے میں مکان کا فراہم ہو جاتا۔ مگر افسوس انسان ہوں الہ دین نہیں ہوں۔
(دروازے پر دستک ہوتی ہے۔ دستک کی آواز سن کر بیگم پہلے برا سا منہ بناتی ہے پھر سر پر دوپٹہ ٹھیک کر کے پلنگ پر بیٹھ جاتی ہے  اور پاندان اٹھا کر چھالیہ کاٹنے لگتی ہے۔)
انور:کون؟
(اختر کے کھنکھارنے کی آواز آتی ہے۔)
انور:اختر۔ آؤ بھی اندر آ جاؤ۔ خدا کی قسم بڑی عمر ہے تمہاری۔
(اختر اندر داخل ہوتا ہے۔ گرم سوٹ پہنے ہوئے ہے چھوٹی چھوٹی مونچھیں ہیں۔ ٹائی شوخ رنگ کی ہے اس کی چال  اور  چہرے سے اس کی بشاشت  اور ظرافت طبع کا اندازہ ہوتا ہے۔)
انور:ابھی تمہارا ہی ذکر ہو رہا تھا۔
اختر:آداب عرض ہے بھابھی۔ کہئے کچھ چائے وائے کا بندوبست ہے۔
بیگم:(آداب عرض سے خوش ہو گئی ہے مگر جلی کٹی سے باز آنے والی نہیں) آتے دیر نہیں چائے کی رٹ لگ گئی۔ اب بتاؤ اتنے سے کمرے میں تم لوگوں کو بٹھاؤں یا چائے کے برتن لگاؤں یا۔۔۔ 
اختر:(بات کاٹ کر) بس بس رہنے دیجئے صاحب۔ مکان کی تکلیف ہے آپ کو؟ تویوں کہئے نا۔
بیگم:تو کیا کوئی مکان مل گیا ہے؟
اختر:ایسی معمولی بات ہے مکان ملنا؟جناب بھابھی صاحبہ۔ دفتر کے چپراسی کو ترکی کی بنی ہوئی اعلیٰ ترین ایک چھوڑ دو سگریٹیں پلائی ہیں اس نالائق کے کندھے پر ہاتھ رکھا مکان ملنے پر انعام دینے  کا وعدہ کیا تب کہیں خدا خدا کر کے۔۔۔ 
انور:(بے صبری سے بات کاٹ کر) کہو کہو رک کیوں گئے۔
بیگم:تو کیا مل گیا مکان؟
اختر:جلدی کام شیطان کا۔ بھابھی اب میرے پاس کوئی جادو کا ڈنڈا تو ہے نہیں کہ گھمایا  اور مکان حاضر۔ نہ  علاؤ الدین کا چراغ ہے کہ ذرا سا گھسا  اور جن نے ایک سکنڈ میں محل چن دیا۔
بیگم:خدا کے لئے !کیا اب ساری الف لیلیٰ یہیں پر ختم ہو جائے گی یا کچھ  اور  بھی بات کرو گے۔
اختر:اچھا مٹھائی کا وعدہ کیجئے تو بتائیں۔
بیگم:وعدہ بابا، پکا وعدہ کرتی ہوں۔ کچھ کہو تو سہی۔
اختر:تو سنئے  جگر تھا م کے سنئے 
اب جگر تھام کے بیٹھو مری باری آئی
کہ جناب اس چپراسی کا بیان ہے کہ ایک مکان خالی ہوا ہے  اور  آپ کو کرایہ پرمل سکتا ہے۔
بیگم/انور:(بے اختیار ہو کر) کہاں ہے؟ کیسا ہے؟ کرایہ کتنا ہے؟
اختر:آرڈر! آرڈر!!ذرا صبر سے کام لو بھائی۔
بیگم:اختر! ڈراما ختم کرو۔ سچ سچ بتاؤ مکان کہاں ہے  اور کیسا ہے؟
اختر:یہی تو بتا رہا ہوں۔ یہی کوئی یہاں سے پانچ چھ میل کے فاصلے پر ہو گا کپڑا مل سے ڈیڑھ میل کے فاصلے پر ہے۔ ویسے ہے کافی بڑا۔ تین کمرے ہیں باورچی خانہ، غسل خانہ وغیرہ وغیرہ  اور چھوٹا سا صحن بھی ہے۔آبادی اس طرف ذرا کم ہے نیچے والے حصے میں مالک مکان خود رہتے ہیں اس پار چار پانچ مکان ہیں۔ 
بیگم:پانچ چھ میل!
انور:وہاں تو گویا ذرا دور ہے مگر خیر کیا ہوا؟ہے تو  مکان۔
بیگم:ہر  مہینے تھوڑی بچت کر کے قسطوں پر ایک سائیکل خرید لینا۔
اختر:ایک بات  اور ہے مالک مکان خبطی قسم کا بوڑھا ہے۔ عمر بھی کوئی ۷۰ سال کے قریب ہے۔ کرایہ داروں کو بہت پریشان کرتا ہے۔
بیگم:خبطی ہو تو ہوا کرے۔ ہمارا کیا کرے گا؟اپنا کرایہ لے گا کوئی جان تھوڑا ہی لے گا۔
اختر:میں نے بتا دیا۔
انور:مالک مکان کو مارو گولی۔ یہ بتاؤ کہ کمرے کتنے ہیں اس مکان میں؟
اختر:میں نے کہانا؟تین کمرے ہیں بڑے ! بیچ میں پردہ ڈال کر دو کمرے  اور  نکل سکتے ہیں۔
انور:بس تو ٹھیک ہے۔ بھئی ایسا کریں گے بیگم کہ ایک کمرہ مردانہ بنا لیں گے وہاں ایک کمرے میں قالین  اور دری چاندنی کا فرش کرا دیں گے  اور  دوسری طرف صوفہ سیٹ  اور دیوان۔
بیگم:یہ سمجھ لیجئے کہ میں آپ کی نشست کا کمرہ  اور پڑھنے کا الگ الگ نہیں کرنے دوں گی۔ بس ایک کمرہ آپ کے قبضے میں ہو گا۔ چاہے اس میں بیٹھئے چاہے بٹھالئے۔
انور:نہیں بھئی یہ کیسے ہو سکتا ہے۔ پڑھنے لکھنے کا کمرہ تو الگ ہونا چاہئے۔ تمہیں دو کمروں کا کیا کام۔
بیگم:یہ لیجئے۔ مجھے کمروں کی بھلا کیا ضرورت ہو سکتی ہے۔ یہ بھی خوب کہی بھئی۔ آپ کے ملنے والے آئیں تو سونے  اور قالین پر بیٹھیں  اور  میری سہیلیاں آئیں گی تو کیا ان کو کیا سونے کے کمرے میں بٹھاؤں گی۔
انور:بھئی تم تو نا حق خفا ہونے لگیں۔ ایسا کرو کہ اس کمرے میں ایک طرف بیڈروم بنا لو اور پردہ ڈال کر ایک طرف سنگھار کا کمرہ  بنا لو۔ وہیں کرسیاں  اور تخت ڈال کر دوسری طرف۔۔۔ 
بیگم:(بات کاٹ کر) آہا۔ دوسروں کو ترکیبیں بتانا کوئی ان سے سیکھے۔ تمہیں اپنے کمرے میں پردہ ڈال کر اسٹڈی کا کمرہ کیوں نہیں نکال لیتے !
اختر:بھئی اچھی خاصی خانہ جنگی شروع ہو گئی۔ پہلے کمرہ کو دیکھ لو پھر طے کرنا کس کے حصے میں کون سا کمرہ آئے گا۔
بیگم:نہیں صاحب ابھی طے ہو جانا چاہئے ایک کمرہ آپ کو ڈرائنگ روم  اور  اسٹڈی کے لئے ملے گا دوسرا کھانے کا کمرہ ہو گا  اور  تیسرے میرے لئے۔
انور: اور بیڈ روم؟ سونے کا کمرہ  کدھر گیا؟
بیگم:اس کا بھی کچھ ہو جائے گا۔ یہ سب بعد میں طے ہو گا۔
اختر: اور ہاں یہ  بتانا تو میں بھول ہی گیا کہ اس میں ایک چھوٹا سا برآمدہ بھی ہے۔
انور:بہت خوب بیگم، اب توہم گھر سے رنگین پردے بھی لیتے آئیں گے۔
بیگم: اور صحن میں گلاب کی کیاریاں لگائیں گے۔
اختر:مگر بھابھی وہ تو اوپری منزل پر ہے کچی زمین آپ کو کہاں ملے گی؟
انور:گملوں میں سہی۔ پھولوں کے گملے ہمارے یہاں ہونے چاہئیں۔ مجھے تو گلاب سے عشق ہے۔ ہمارے ملک میں تو پھولوں کا شوق ہی مٹتا جا رہا ہے۔ آدمی بالکل کاروباری ہو گیا ہے۔
بیگم:تمہاری بیٹھک میں کچھ تصویریں بھی ہونا ضروری ہیں۔
انور:خدا کی قسم کیا بات کہی ہے بیگم!!میرے ہاتھ بنائی ہوئی وہ خوبصورت تصویریں پڑی ہوئی ہیں کہ بس نہ پوچھو۔ جب سے کم بخت مکان کا چکر شروع ہوا ہے اس وقت سے ان تصویروں کا خیال ہی ذہن سے نکل گیا۔ ان سب کو پھر سے فریم کرا کے ڈرائنگ روم میں لگاؤں گا۔
بیگم:(اختر سے)اچھا بھیا۔ اب یہ بتاؤ کہ مکان کا کرایہ کیا ہے؟
اختر:پچھلا کرایہ دار تو پینتیس روپیہ دیتا تھا مگر میں نے سنا ہے کہ وہ کرایہ کچھ بڑھانا چاہتے ہیں۔
بیگم:زیادہ ہے کرایہ!
انور:بس اب لگیں تم باریکیاں نکالنے۔ پیسہ دانت سے پکڑو گی تو بس مل چکا مکان۔ کوئی روز روز آتے ہیں یہ موقع۔ بھئی دیکھو صبح ناشتے میں روغنی ٹکیاں کم کر دینا کسی طرح تو بچت کرنی ہو گی۔
بیگم:خیر!اللہ مالک ہے۔
اختر:تو پھر کیا ارادہ ہے۔
انور:ارے میاں۔ ارادہ کیا ہوتا۔ چلو میں گھڑی کی چوتھائی میں تمہارے ساتھ چلتا ہوں۔ ذرا مجھے مالک مکان سے تو ملا دو۔ سب ٹھیک کئے لیتا ہوں۔
اختر:بیگم برادر، وہ آدمی ذرا خبطی قسم کا ہے۔
انور:تم چلو تو سہی میں اس سے بڑا خبطی ہوں۔
اختر:(اٹھتے ہوئے) اچھا چلو۔
بیگم:خدا کرے کامیاب ہو کر لوٹو۔ سرخرو آؤ۔
(انور کھونٹی پرسے کوٹ اتار کر پہنتا ہے ٹائی لگاتا ہے جوتوں کی گرد جھاڑتا ہے  اور دائیں طرف کے دروازے سے دونوں باہر نکل جاتے ہیں۔)

دوسرا منظر
(لکڑی کا جنگلہ اسٹیج کے تین طرف لگا ہوا ہے اس کا صدر دروازہ اسٹیج کے بائیں طرف ہے جنگلے کے پاس ہی ایک زبردست قسم کا کتا ٹہل رہا ہے کبھی ٹہلتا ہے  اور کبھی آرام سے بیٹھ جاتا ہے۔ دائیں طرف اسٹیج کے بالکل آخر میں دو منزلہ مکان کا کچھ حصہ دکھائی دیتا ہے۔ سامنے میدان میں دو یا تین مونڈھے  اور ایک آرام کرسی پڑی ہوئی ہے ان میں سے ایک مونڈھے کے نیچے مرغیاں بند ہیں  اور  ایک دوسرے مونڈھے کے نیچے ایک مرغا بند ہے۔ 
جب پردہ اٹھتا ہے تو ایک مونڈھے پر بوڑھا بیٹھا اخبار پڑھ رہا ہے اس وقت اس کی خاکی پتلون کے علاوہ  اور کوئی کپڑا دکھائی نہیں دے رہا ہے اس کے جوتے بغیر پالش کئے ہوئے سیاہ بوٹ ہیں۔ تھوڑی دیر بعد اسٹیج کے بائیں کنارے پر جنگلے کے صدر دروازے پر انور اور اختر دکھائی دیتے ہیں انور جنگلے کا دروازہ کھولتا ہے  اور  کتا ایک دم اس کی طرف آتا ہے  اور بھونکتا ہے  اور انور خوف زدہ ہو کر پیچھے ہٹ جاتا ہے۔)
انور:ارے ارے۔۔۔ میاں اختر۔ یہ تو کاٹ کھائے گا۔
(کتا پھر بھونکتا ہے۔)
انور:کھڑے کھڑے دیکھ رہے ہو اسے مارتے نہیں۔
اختر:تم اپنے آپ اسے مارو نا۔
(کتا پھر بھونکتا ہے انور داخل ہونا چاہتا ہے پھر جھجک کر پیچھے ہٹ جاتا ہے۔)
انور:(کتے کی طرف دوبارہ بڑھتے ہوئے) ارے تم کیا مارو گے اسے۔ وہ تو کاٹ کھائے گا۔
اختر:ٹھہرو ابھی خبر لیتا ہوں۔
(اخبار میں جنبش پیدا ہوتی ہے  اور اخبار تہہ کر کے بوڑھا فوراً صدر دروازے کی طرف بڑھتا ہے بوڑھا ٹھنڈی خاکی پتلون پر سیاہ صدری  اور  کالی ٹوپی پہنے ہوئے ہے داڑھی خضاب سے رنگی ہوئی ہے۔ آنکھوں پر پتلی کمانی کا چشمہ ہے جس کے شیشے  اور کمانیاں میلی ہیں چہرے پر غصے کے آثار ہیں۔)
بوڑھا:خبردار جواس پر ہاتھ اٹھایا۔ نہایت بدتمیز معلوم ہوتے ہو آپ لوگ میرے گھر میں گھس کر میرے ہی کتے پر حملہ کرتے ہیں۔ یہ کہاں کی شرافت ہے؟
انور:بڑے میاں آپ بھی الٹا ہمیں پر خفا ہونے لگے۔ کتے کو  کیوں باندھ کر نہیں رکھتے۔
بوڑھا:آپ میرے گھر میں مجھے مشورہ دینے والے کون ہوتے ہیں۔ میرا کتا ہے چاہے اسے کھلا رکھوں چاہے باندھوں۔ آپ سے مطلب؟
اختر:(جو ابھی تک پیچھے دروازے ہی پر کھڑا ہے آگے بڑھتا ہے) آداب عرض ہے۔ معاف کیجئے گا ہم ایک ضروری کام کے سلسلے میں آپ کی خدمت میں حاضر ہوئے تھے۔ 
بوڑھا:مجھ سے ملنے آئے تھے؟میں آپ کی صورت تک سے ناواقف ہوں۔ غالباً آپ غلط مکان میں چلے آئے ہیں۔
اختر:نہیں جناب، ہم لوگ یعنی میں  اور مسٹر انور۔۔۔ ہاں ان کا تعارف کرانا تو میں بھول ہی گیا۔ یہ میرے دوست مسٹر انور ہیں یہاں سرکاری ملازمت میں ہیں ابھی حال ہی آپ کا تقرر اس جگہ پر ہوا ہے۔ نہایت عمدہ اعلیٰ گھرانے سے تعلق رکھتے ہیں مصوری سے بھی دلچسپی ہے موسیقی کا بھی آپ کو مذاق ہے۔
بوڑھا:اچھا ہو گا!مگر آپ پہلے اپنی تعریف تو بیان کیجئے۔
انور:(اختر کھسیانا ہو کر پیچھے ہٹ جاتا ہے  اور  آگے بڑھتا ہے) یہ میرے دوست مسٹر اختر ہیں سرکاری ملازمت میں نہیں ہیں مگر اس کی کوشش کر رہے ہیں۔ ویسے نہایت عمدہ  اور  شریف گھرانے سے تعلق رکھتے ہیں مصوری سے دلچسپی نہیں ہے البتہ گانا سننے کا شوق ہے  اور گانے رونے دونوں میں ماہر ہیں۔
بوڑھا:آپ کے یہاں آنے کا مقصد؟
انور:آپ کو کھڑے کھڑے تکلیف ہوتی ہو گی۔ آپ چل کر بیٹھک میں تشریف رکھیں  اور  اپنا مقصد بیان کریں۔
بوڑھا:بیٹھک میں میری بطخوں نے انڈے دیئے ہیں۔ بس اب بچے نکلنے والے ہیں۔ ہاں باہر بٹھایا جا سکتا ہے۔
انور:بہت خوب۔ دراصل عرض یہ کرنا تھا۔
بوڑھا:(مونڈھے پر بیٹھے ہوئے) فرمائیے فرمائیے۔
انور:تو وہ بات یہ تھی۔۔۔ (پھر کچھ سوچ کر ٹھہر جاتا ہے) تمہیں کہہ دو نا میاں اختر۔
اختر:جناب دراصل آپ کے مکان کے بارے میں گفتگو کرنا چاہتے تھے۔
بوڑھا:’’گوشہ عافیت‘‘ کے بارے میں؟
اختر:جی نہیں۔ جو آپ کے مکان کے اوپر کا حصہ خالی پڑا ہے سنا تھا اس کو آپ کرائیے پر اٹھانا چاہتے ہیں۔
بوڑھا:جی ہاں اسی کا نام ’’گوشہ عافیت‘‘ ہے۔ آپ شوق سے اسے دیکھ لیجئے کرایہ چالیس روپیہ ماہوار ہو گا۔ بجلی کا بل، دھوبی، نائی وغیرہ کے اخراجات آپ کو خود ادا کرنے ہوں گے۔ لیکن ٹھہرئیے ، پہلے ایک بات بتائیے۔
اختر:جی فرمائیے۔
بوڑھا:آپ شادی شدہ ہیں یا غیر شادی شدہ؟
انور:اگر گستاخی نہ ہو تو پہلے یہ بتا دیجئے کہ آپ شادی شدہ کو مکان دینا چاہتے ہیں یا غیر شادی شدہ کو۔
بوڑھا:دیکھے میں ایسے شادی شدہ کو مکان دینا چاہتا ہوں جس کے بچے نہ ہوں۔
انور:اتفاق سے ہم لوگ شادی شدہ بھی ہیں  اور ابھی تک باپ بننے کی نوبت نہیں آئی ہے۔
بوڑھا:اس کے علاوہ مکان میں رہنے کے لئے ایک شرائط نامہ بھی ہے۔ ٹھہرئیے میں لاتا ہوں۔ میں نے احتیاطاً اس کی کچھ کاپیاں نقل کروا کر رکھ لی ہیں۔ بات یہ ہے صاحب کہ صاف بات ٹھیک ہوتی ہے۔ میں ابھی لاتا ہوں۔ اسے سن کراس پر دستخط کر دیجئے پھر آگے بات چیت ہو گی۔
(اٹھنے لگتا ہے۔)
اختر:جی ہاں ، ضرور۔
(کتا پھر بھونکتا ہے  اور اختر کی طرف آتا ہے۔)
انور:مگر معاف کیجئے گا جناب آپ اپنے کتے کو اپنے ساتھ لیتے جائیں۔
بوڑھا:(پھر بیٹھ جاتے ہیں۔) دیکھئے حضرت۔ یہ  عہد نامے کی پہلی شرط ہے۔ آپ کو اس کتے کے بارے میں کچھ بھی کہنے سننے کا حق نہ ہو گا۔ اس کے بھونکنے پر آپ کبھی اعتراض نہیں کریں گے کبھی اس کو مارنے پیٹنے کا ارادہ نہیں کریں گے  اور نہ اس کو روٹی وغیرہ کے ٹکڑے ڈال کر اپنے اوپر ہلائیں گے۔
انور:مگر صاحب یہ تو بڑی زیادتی ہے  اور اگر کتا کاٹنے کو دوڑ پڑے۔۔۔ 
بوڑھا:تو اس کا مطلب یہ ہوا کہ میں کرایہ دار رکھوں تو وہ میرے گھر کے معاملات میں دخل دے۔ مجھے کتا پالنے کا بھی مجاز نہیں رہا۔ نہیں صاحب مجھے ایسے کرایہ دار کی ضرورت نہیں۔
انور:آپ تو خوامخواہ خفا ہوئے جا رہے ہیں میں نے صرف یہ عرض کیا تھا کہ آپ اپنے کتے کو زنجیر سے باندھ کر رکھا کریں۔
بوڑھا:لاحول ولاقوۃ۔ یعنی پھر گھرکی حفاظت میں اپنے آپ کروں۔ یہ سب کچھ نہیں ہو سکتا۔ آپ کو شرط منظور ہو تو مکان میں رہئے ورنہ کوئی دوسرا مکان تلاش کر لیجئے۔
انور: اور کوئی شرط۔
(اختر بور ہو کر اخبار اٹھا لیتا ہے۔)
بوڑھا:جی ہاں وہ دوسری شرط یہ ہے کہ کرایہ پیشگی ہر مہینے کی پہلی تاریخ کو صبح ۷ بجے ادا کرنا ہو گا۔ تیسری یہ کہ کرایہ کی کوئی رسید نہ دی جائے گی  اور  آپ کو رسید مانگنے کا کوئی حق نہیں ہو گا۔ چوتھی یہ کہ آپ بیڑی یا سگریٹ پیتے ہوئے گنگناتے ہوئے یا شعر پڑھتے ہوئے اپنے زینے پر سے نہ گزریں گے۔
انور:سبحان اللہ شعر پڑھنا بھی جرم۔
بوڑھا:میاں صاحبزادے مجھے بحث کرنے کی مہلت نہیں۔’’گوشہ عافیت‘‘ چاہئے تو یہ شرط ہے۔
انور:مگر بیڑی سگریٹ پینے یا شعر پڑھنے سے آپ کا کیا تعلق۔ یہ ہمارا ذاتی فعل ہے آپ کو میرے گھریلو معاملات میں دخل دینے کا کوئی حق نہیں بڑے میاں۔
بوڑھا:واہ صاحب واہ، میاں ایسے ویسے کرایہ داروں کو رکھ کر میں اپنے بچوں کا ستیاناس مار لوں !؟میرے بچوں کے اخلاق پرکیا اثر پڑے گا۔
اختر:(اخبار پڑھتے پڑھتے ایک دم بول اٹھتا ہے) خیر اب کوئی  اور شرط تو باقی نہیں۔
بوڑھا:پانچویں شرط یہ ہے کہ اس مکان کی صفائی مرمت کرانے کے لیے آپ تقاضہ نہیں کریں گے  اور اگر آپ مرمت کرائیں گے تو مجھ سے اجازت لے لیں گے۔ چھٹی شرط یہ ہے کہ آپ کے دوست  اور مہمان سات بجے شام کے بعد  اور  نو بجے سے پہلے نہ آئیں گے۔ ساتویں شرط یہ ہے کہ آپ اگر  گراموفون بجانے  اور کوئی چیز  کوٹنے سے پہلے اطلاع کر دیا کریں گے۔
(اختر پھر اخبار پڑھنے لگتا ہے۔)
انور:آپ نے تو پوری نادر شاہی بنا رکھی ہے۔
بوڑھا:نادر شاہی؟نادر شاہی کیسی جی؟!میں نے آپ کے گلے پر چھری تو رکھی نہیں کہ آپ مکان لے لیں ، آپ کو ہزار بار غرض پڑے تو ’’گوشہ عافیت‘‘ کا رخ کیجئے ورنہ کوئی زبردستی نہیں ہے۔
انور:آپ نے کرایہ دار کو سمجھ کیا رکھا ہے۔ آخر کوئی حد ہے اس دھاندلی بازی کی۔
بوڑھا:برخوردار۔ پگڑی میں نہیں لیتا۔ کسی قسم کی زبردستی نہیں کرتا۔ کرایہ دار رکھ کر اپنے بچوں کے اخلاق کاستیا ناس مارنا نہیں چاہتا۔ میں صاف آدمی ہوں۔
انور:جی ہاں اس میں کیا شک ہے کہ آپ صاف آدمی ہیں۔
اختر:(اخبار تہہ کر کے رکھ دیتا ہے) مگر آپ جانتے ہیں بڑے صاحب کہ میرے دوست کو گانے کا بے حد شوق ہے۔
بوڑھا:جناب اس علاقے میں تو گانا نہیں ہو سکتا۔ آپ چاہیں تو اپنا شوق سنیما ہال میں پورا کر سکتے ہیں۔ میرے یہاں ناممکن ہے۔
اختر:اچھا تو آپ کا عہد نامہ ختم ہوا مکان دیکھ لینے کے بعد کچھ عرض کریں گے۔
بوڑھا:جی نہیں میرا عہد نامہ ختم کہاں ہوا ہے۔ آٹھویں شرط یہ ہے کہ میں جس وقت چا ہوں گا پندرہ  روز پہلے اطلاع دے کر مکان خالی کرا سکوں گا لیکن اگر  آپ خالی کرنا چاہیں گے تو دو مہینہ پہلے اطلاع کرنا ضروری ہو گا۔ بات دراصل یہ ہے کہ میرے کچھ عزیز جلد ہی آنے والے ہیں ممکن ہے اس وقت آپ کو مکان خالی کرنا پڑے۔ ابھی سے بتائے دیتا ہوں میں صاف آدمی ہوں۔ 
اختر:کیا جلد ہی عزیز آنے والے ہیں؟
انور:لیکن یہ تو مذاق ہوا بالکل۔ ایک مہینے بعد ہم کو مکان خالی کرنا پڑا تو۔۔۔ 
بوڑھا:(بات کاٹ کر) یہ تو خدا ہی  بہتر جانتا ہے میرا فرض تھا کہ آپ کو آگاہ کر دوں۔ عہد نامے کی باقی شرطیں آپ خود پڑھ لیجئے گا۔
انور:بہتر ہو تو مکان کو ایک نظر دیکھ لیں۔
بوڑھا:ٹھیک ہے چلئے۔
(اٹھنے کے لئے انور مونڈھا کھسکاتا ہے مرغیوں کی فوج مونڈھے کے نیچے سے نکل بھاگتی ہے  اور اسٹیج پر ہر طرف دوڑنے پھر نے لگتی ہے۔)
بوڑھا:ارے ارے۔۔۔ آپ نے تو سارا معاملہ گڑبڑ کر دیا۔ مونڈھے کے نیچے مرغیاں بند تھیں۔(جھنجھلا کر) اوہ ہو آپ سے کس نے کہا تھا کہ اس زور سے مونڈھا گھسیٹئے۔ بس یوں ہی اٹھ جاتے۔ اسے ہلانے جلانے کی کیا ضرورت تھی۔ اب بتائیے کون پکڑ کر بند کرے گا اسے۔ لاحول ولاقوۃ۔
انور:معاف کیجئے گا۔
بوڑھا:اچھا معاف کیجئے گا!آپ تو زبان ہلا کر خاموش ہو گئے یہاں جان ضیق میں ڈال دی آپ نے۔
(اختر گھبرا اٹھتا ہے تو اس مونڈھے کے نیچے سے مرغا بھی نکل بھاگتا ہے۔)
بوڑھا:لاحول ولاقوۃ۔ خوب ہیں آپ کے دوست بھی۔ انھوں نے مرغ کو بھی کھول دیا۔ بڑا سرکش مرغا ہے۔ اب بتائیے کون بند کرے گا اسے۔ آپ لوگوں کو ذرا احتیاط برتنا نہیں آتا۔
اختر:ارے تو صاحب آپ غور فرمائیے بھلا مونڈھوں کے نیچے مرغیاں بند کرنے کی کوئی تک ہے۔
بوڑھا:میں کہتا ہوں آپ کے مونڈھا کھینچنے کی کیا تک تھی۔ آپ نے میری جان عذاب۔۔۔ میں ڈال دی۔ اچھا بیٹھئے آپ کرسی پر میں ان مرغیوں کو پکڑ لوں۔
(یہ کہتے ہوئے بوڑھا مرغیوں کے پیچھے لپکتا ہے  اور دیر تک کڑی، کڑی، ڈربے ، ڈربے ، ڈربے ، کور، کور کی آوازیں آتی رہتی ہیں ایک بار مرغیوں کا پیچھا کرتے کرتے بائیں طرف اسٹیج سے باہر چلا جاتا ہے۔)
انور:(بوڑھے کو جاتا دیکھ کر اطمینان کا سانس لیتا ہے پھر آہستہ سے اختر سے مخاطب ہوتا ہے) ارے بھئی اختر۔ اب بولو۔ کیا کہتے ہو دوست۔ یہ انیس شرطوں کا عہد نامہ کون پورا کرے گا۔
اختر:میری سنو تو مکان لے لو۔
انور:مکان تولے لوں مگر یہ عہد نامہ  اور مہینے بھر بعد ان کے عزیزوں کو کون بھگتے گا۔
اختر:وہ سب بھگت لیا جائے گا۔ تم آٹھ رہ کر دیکھ لینے کو کہو۔ باقی میں سنبھال لوں گا۔
بوڑھا:(ہنستا ہوا مرغ پکڑے ہوئے بائیں طرف سے اسٹیج پر آتا ہے) ارے جلدی اٹھے ، مونڈھے پرسے بڑی مصیبت سے قبضے میں آیا ہے یہ کم بخت۔ میرا تو سانس پھول گیا اصیل ہے اصیل۔(انور مونڈھا اٹھاتا ہے۔ بوڑھا اس کے نیچے مرغ کو بند کر  کے مونڈھا سنبھال کر کھڑا ہو جاتا ہے) جناب دیکھئے خدا کے لئے مونڈھے پر جمے بیٹھے رہئے گا۔
(مرغا مونڈھے کے نیچے اذان دیتا ہے۔)
انور:آپ فکر نہ کریں اب میں ہلوں گابھی نہیں۔
بوڑھا:آپ کا نام بھولا۔
اختر:جی۔ خاکسار کو اختر کہتے ہیں۔
بوڑھا:تومیں نے کہا ذرا مرغ پکڑنے میں۔ مدد کرو۔ نوکر کم بخت کو خضاب لینے شہر بھیجا  تھا وہیں مر کر رہ گیا  اور آج کل کے لڑکے تم جانو بالکل نالائق ہوتے ہیں دو کوڑی کام کے نہیں۔
اختر:جی صحیح فرمایا آپ نے۔ اکبر مرحوم نے اسی لئے تو کہا تھا:
ہم ایسی کل کتابیں قابل ضبطی سمجھتے ہیں 
کہ جن کو پڑھ کے لڑکے باپ کو خبطی سمجھتے ہیں 
بوڑھا:ارے اکبر کی باتیں چھوڑئیے۔ اکبر بادشاہ کو تو لال قلعہ بنوانے  اور  شعر لکھنے کے سوا کام ہی کیا تھا۔ اسی لئے تو ایسی آوارہ اولاد اٹھی ہاں تو اختر صاحب ذرا مرغیاں گھیرئیے نا۔
اختر:(ذرا ہنس کر) عجیب اتفاق ہے جناب آپ کے یہاں آتے ہوئے پاؤں میں درد محسوس ہوا اب اس وقت اچھا خاصا شدید ہو گیا ہے غالباً نزلے کا اثر ہے۔ مجھے معاف کیجئے البتہ۔۔۔ 
انور:میں ذرا جلدی میں ہوں دفتر سے ذرا دیر کی چھٹی لے کر چلا آیا تھا ورنہ میں آپ کا ہاتھ ضرور بٹاتا۔
بوڑھا:اچھا۔ اچھا۔ لیکن آپ ذرا دیر اسی مونڈھے پر جمے رہئے۔ ارے دیکھئے اسے ٹیڑھا مت کیجئے۔ آپ ذرا آگے جھک گئے تو مرغا نکل بھاگے گا۔
انور:بہت خوب۔ آپ فکر نہ کریں۔ میں نے سوچا مکان کے بارے میں بات پکی کر لی جائے۔
بوڑھا:آپ کا مطلب ہے ’’گوشہ عافیت‘‘ کے بارے میں۔
انور:جی ہاں۔ جی ہاں۔
بوڑھا:تو آپ  کو  ساری شرطیں منظور ہیں نا ا ور وہ ہاں وہ ایک شرط عہد نامے میں نقل کرانا بھول گیا۔
اختر:وہ کیا۔
بوڑھا:وہ شرط یہ ہے کہ آپ ’’گوشہ عافیت‘‘ کواپنا مکان نہ کہہ سکیں گے خط و کتابت میں بھی نہ لکھیں گے  اور اگر ان شرائط میں سے کسی کی خلاف ورزی کریں گے تو مجھے مکان کو فوری طور پر خالی کرا لینے کا حق ہو گا۔
انور:تو پھر کہئے تو عہد نامے پر دستخط کر دوں۔ خیال یہ ہے کہ پہلے ایک مہینے کے لئے رہ کر دیکھوں گا۔ اگر  آپ کی  اور ہماری بنے گی تو رہوں گا ورنہ کوئی  اور انتظام کر لوں گا۔
بوڑھا:مگر اس صورت میں بھی کرایہ تو ایک مہینے کا پیشگی دینا ہی ہو گا۔
انور:(روپئے نکال کر بوڑھے کو دیتے ہوئے) اچھا تو یہ لیجئے پیشگی کرایہ۔ میں کل ہی سے مکان میں آ جاؤں گا۔
بوڑھا:بہت خوب۔
انور:اچھا تو اب اجازت دیجئے۔ دفتر کو دیر ہو رہی ہے۔ آداب عرض۔
بوڑھا:آداب عرض، دیکھئے ذرا احتیاط سے اٹھئے گا مرغا نہ نکل جائے۔
(انور  اور اختر بہت احتیاط سے اٹھتے ہیں کتے سے بچتے بچاتے صدر دروازے تک پہنچتے ہیں۔)

تیسرا منظر
(گوشہ عافیت، کا ایک کمرہ جو زینے کے بالکل قریب ہے زینے کی دو ایک سیڑھیاں اسٹیج کے بائیں طرف دکھا دیتی ہیں کیونکہ زینے کا دروازہ کھلا ہوا ہے۔ اسی کمرے میں منٹل پیس پر ایک لیمپ جل رہا ہے کمرے میں ایک بڑا گھنٹہ ٹنگا ہوا ہے جس سے ظاہر ہوتا ہے کہ رات کے بارہ بج چکے ہیں۔ کمرے کی فضا میں ترتیب  اور بے ترتیبی دونوں موجود ہیں جس سے ظاہر ہوتا ہے کہ یہ لوگ حال ہی میں اس مکان میں منتقل ہوئے ہیں  اور ابھی پوری طرح سامان  اور گھر سلیقے سے نہیں سجایا گیا ہے مثلاً وہ کرسیاں  اور میز جو پہلے منظر میں دیکھی گئی تھی یہاں بھی موجود ہے قالین بھی وہی ہے البتہ بکسوں میں سے صرف ایک بکس یہاں اسٹیج کے دائیں طرف بے ترتیبی سے پڑا ہوا ہے  اور اس کے برابر چھوٹا موٹا سامان بھی پڑا ہوا ہے جس میں جوتے ، خالی شیشیاں ، خالی ڈبے فلٹ، ایک پرانا ہیٹ  اور ایک ہارمونیم بھی ہے چند کتابیں بھی یہاں دکھائی دیتی ہیں کچھ مینٹل پیس پر رکھ دی گئی ہیں۔ یہاں کچھ کپڑے  اور چادریں بھی بے ترتیبی سے پڑی ہوئی ہیں۔ برابر ایک پلنگ بچھا ہوا ہے جس میں بستر موجود ہے۔ دیوار پر ایک ڈھولک بھی لٹک رہی ہے۔
(جس وقت پردہ اٹھتا ہے اختر کرسی پر بیٹھا چائے پی رہا ہے۔ سلیپنگ سوٹ پہن رکھا ہے بال بکھرے ہوئے ہیں۔ چائے کی پیالی میز پر رکھ کر سگریٹ سلگاتا ہے اتنے میں انور دائیں کی طرف کے دروازے سے داخل ہوتا ہے یہ دروازہ دوسرے کمرے کی طرف جاتا ہے جبکہ اسٹیج کی بائیں طرف کا دروازہ زینے کے دروازے کے قریب ہے انور بھی شب خوابی کے لباس میں ہے۔ اس کے ساتھ ساتھ بیگم بھی داخل ہوتی ہیں۔ ملگجا سا غر ارہ قمیض  اور دوپٹہ پہنے ہوئے ہیں سویٹر بھی پہن رکھا ہے۔)
اختر:(ڈرامائی انداز میں کھڑے ہو کر استقبال کرتے ہوئے۔)
وہ آئیں گھر میں ہمارے خدا کی قدرت ہے 
کبھی ہم ان کو کبھی اپنے گھر کو دیکھتے ہیں 
انور:شہ۔۔۔ خاموش۔ ارے بھئی بڑے میاں سن لیں گے کہ تم گنگنا رہے ہو  اور  اس مکان کا اپنا  گھر کہہ رہے ہو تو ابھی مکان سے نکال باہر کر دیں گے۔
اختر:بڑے میاں نکالیں یا رکھیں اس وقت تو یہ کمرہ میرا ہے۔ آپ لوگ اپنے کمرے سے اس کمرے میں آئے ہیں تو گویا ہم اپنے بھائی بھابھی کا استقبال بھی نہ کریں۔ کیا بالکل پھاوڑے ہی ہو جائیں۔
بیگم:اچھا مکان لیا ہے تو کیا سچ مچ ناک کان کٹا کر رہنا پڑے گا۔
اختر:نہیں بھابھی ہرگز نہیں۔ دیکھو تو میں کیا گل کھلاتا ہوں مگر ایک شرط ہے کہ تم ذرا اپنا دل مضبوط کر رکھنا کچھ وہم دل میں نہ لانا۔
بیگم:آخر سنوں توکیا کرنے والے ہو۔
(انور اشارے سے منع کرتا ہے۔)
اختر:اجی نہیں سننے کی بات نہیں دیکھنے کی بات ہے۔
بیگم:اے ہو گی۔ تمہاری باتیں تو سدا بے تکی ہوتی ہیں۔ میں تو یہ پوچھنے آئی تھی کہ چائے  اور لو گے یا نہیں۔ آج دن بھر سامان ٹھیک کرنے میں تو تھک کر چور ہو گئی ہوں۔ جوڑ جوڑ دکھ رہا ہے۔ میں تو جاتی ہوں سونے کو سخت نیند آ رہی ہے مگر تمہارے بھائی کو نیند نہ جانے کیوں غائب ہو گئی ہے۔
اختر:آپ آرام کیجئے۔ مردوں کی نیند زیادہ تھکن میں غائب بھی ہو جاتی ہے۔
بیگم:اچھا بھئی میں تو چلی۔
اختر:خدا حافظ۔
انور:ہاں بھئی ٹھیک ہے تم جا کر سوؤ۔ میں اختر سے دو باتیں کر کے ابھی آتا ہوں۔ خدا حافظ۔ شب بخیر۔
(بیگم باہر سونے کے کمرے کے دروازے سے چلی جاتی ہے۔)
اختر:(کچھ وقفے کے بعد) تو بھئی سارا انتظام مکمل ہے۔
انور:ہاں سب ٹھیک ہے۔ اس لڑکے سے بھی کہہ دیا ہے۔
اختر:تو پھر شروع کریں پروگرام۔ یار بہت دنوں بعد اداکاری کا موقع آیا ہے کیا پتہ تھا کہ کالج کے ڈراما کلب کے کمالات اس طرح کام آئیں گے۔
انور:مگر کمال کی اداکاری ہو تب تو بات ہے ورنہ پڑیں گی بے بھاؤ کی۔
اختر:ذرا  انسپائر کرو۔ دیکھو ذرا وہ  چادر اٹھاؤ۔ پرانا ہیٹ پہنو(انور ڈھیر سے چادر اٹھاتا ہے)اسے اوڑھ کر ذرا مردے کی طرح کمرے میں چکر تو لگاؤ جیسے ہی میں چیخ ماروں تم بھی چادر پھینک کر میری طرح چیخ مارنا۔
(انور چادر اوڑھ کر ہیٹ پہن کر مردے کی طرح لنگڑاتا ہوا کمرے کا گشت لگاتا ہے۔)
اختر:(زور سے چیختا ہے)بچاؤ۔بچاؤ۔۔۔ مار ڈالا۔۔۔ مار ڈالا۔۔۔  بچاؤ۔
(انور بھی یہ سب الفاظ دہراتا ہے۔)
اختر:ہائے۔۔۔ ہائے۔۔۔ ہوہو۔۔۔ ہاہا۔۔۔ افوہ۔۔۔ مار ڈالا۔۔۔ ارے کوئی بچاؤ۔۔۔ اے مرا۔۔۔ مرے اللہ۔۔۔ بچاؤ۔۔۔ 
(بیگم گھبرائی ہوئی دائیں طرف کے دروازے سے داخل ہوتی ہیں۔)
بیگم:کیا ہوا؟اختر بھائی!کیا ہوا۔
انور:کیا بات ہے؟
اختر: بھائی آپ جائیے۔ انور بھیا۔ وکیل صاحب کو بلائیے۔ میرا دم نکلا جا رہا ہے میں مر جاؤنگا۔ میری آنکھوں نے اسے دیکھا ہے۔۔۔  افوہ۔۔۔  ارے کوئی بچاؤ۔۔۔  وہ مار ڈالے گا مجھے۔
انور:تم انھیں سنبھالو۔ میں ابھی وکیل صاحب کو بلا کر لاتا ہوں۔
(انور نیچے جاتا ہے بائیں طرف دروازے زینے کی طرف جاتا نیچے سے کتے کے بھونکنے کی آواز سنائی دیتی ہے۔ اختر کی بے قراری  اور  چیخ پکار بدستور جاری ہے۔)
اختر:ارے محلے والو مر گئے کیا؟۔۔۔  یہ مجھے مار ڈالے گا۔۔۔ ہائے۔۔۔  ہائے۔۔۔ افوہ۔۔۔ مار ڈالا۔۔۔  مرے اللہ بچاؤ۔۔۔  میری جان لے لے گا۔۔۔ 
بیگم:اختر بھیا ذرا صبر سے کام لیجئے۔
اختر:بھابھی۔ آپ اپنے کمرے میں چلی جائیے۔ وکیل صاحب آتے ہوں گے۔۔۔ ہائے کیسے چپ ہو جاؤں میری آنکھوں میں اسی کی صورت ناچ رہی ہے۔۔۔ (پھر چلانے لگتا ہے۔) ہائے۔۔۔  مار ڈالا۔۔۔  وہ میرا پیچھا نہیں چھوڑے گا۔۔۔  وہ مجھے مار ڈالے گا۔
(انور بائیں طرف کے دروازے سے داخل ہوتا ہے۔)
انور:(تیز قدموں سے آتا ہے۔) آ جائیے۔ وکیل صاحب۔
(بیگم دائیں طرف کے دروازے سے چلی جاتی ہے۔)
اختر:ارے محلے والو مر گئے کیا؟۔۔۔  یہ مجھے مار ڈالے گا۔۔۔ ہائے۔۔۔  ہائے۔۔۔ افوہ۔۔۔ مار ڈالا۔۔۔  مرے اللہ بچاؤ۔۔۔  میری جان لے لے گا۔۔۔ 
(بوڑھے کا لباس وہی ہے فرق یہ ہے کہ پتلون کی جگہ پاجامہ پہنے ہوئے ہیں جو گرم ہے  اور مٹیالے رنگ کا ہے  اور سر پر کنٹوپ پہنے ہوئے ہیں جو کانوں کو ڈھکے ہوئے ہے۔)
بوڑھا:کیا بات ہے بھائی۔ کیا تکلیف ہے؟
اختر:وکیل صاحب!آپ کے گھر میں بھوت !
بوڑھا:(حیرانی  اور پریشانی میں خود بھوت کی سی شکل اختیار کر لیتا ہے)بھوت میرے گھر میں بھوت!!
اختر:جی ہاں بھوت۔ آپ کے گھر میں بھوت!!میں نے اپنی آنکھوں سے دیکھا ہے۔ سفید کپڑے پہنے ہوئے دیوار پر بیٹھا  تھا مجھے دیکھ کر مسکرایا پھر میری طرف بڑھا۔(پھر چیخنے لگتا ہے۔) ہائے مجھے بچاؤ۔۔۔  وکیل صاحب کے مکان نے میری جان لے لی۔۔۔  مجھے بچاؤ ہائے۔۔۔  ہائے !!!
(شور سن  کر چند ہمسایہ زینے پر دستک دیتے ہیں  اور دستک دے کر تھوڑی دیر میں اندر داخل ہوتے ہیں۔ یہ پڑوسی مختلف قسم کے ہیں  اور  مختلف لباس پہنے ہوئے ہیں جو عام طور پر لوگ سوتے وقت پہنتے ہیں سب کے چہروں سے ظاہر ہوتا ہے کہ نیند سے اٹھ کر آ رہے ہیں۔ ان میں ایک پیر صاحب بھی ہیں جو گیروا کپڑے پہنے ہوئے ہیں  اور  تسبیح گلے میں ڈالے ہوئے ہیں۔)
ایک ہمسایہ:کیا ہوا؟کیا بات ہے؟
اختر:(چلا کر) بھوت!وکیل صاحب کے گھر میں بھوت!!
بوڑھا:میں کہتا ہوں اس مکان میں پینتیس سال سے رہتا ہوں کبھی میں نے بھوت نہیں دیکھا۔
اختر:میں نے تو اپنی دونوں آنکھوں سے۔ (آنکھوں کی طرف اشارہ کرتا ہے۔) دیکھا ہے وکیل صاحب۔
دوسرا ہمسایہ:کہاں دیکھا!کہاں تھا؟کیسا تھا؟
اختر:جناب سوتے سوتے میری آنکھ کھل گئی پیشاب کرنے کے لئے اٹھا صحن میں پہنچا تو کیا دیکھتا ہوں کہ دیوار پر سفید کپڑے پہنے بیٹھا ہے بھوت!(پھر چلانے لگتا ہے)اللہ! اللہ کی پناہ!!بھوت!
تیسرا ہمسایہ:تو جناب پھر کیا ہوا؟
اختر:مجھے دیکھ کر مسکرایا پھر میری طرف بڑھا۔
پہلا ہمسایہ:مسکرایا؟!
دوسرا ہمسایہ:جل تو جلال تو، آئی بلا کو ٹال تو۔
بوڑھا:جھوٹ ہے بالکل جھوٹ ہے۔
اختر:آپ تو کہیں گے ہی۔ آپ کے مکان میں جان دینے نہیں آئے ہیں ہم۔
تیسرا ہمسایہ:پھر کیا ہوا؟
اختر:اس نے مجھ سے کہا۔
پہلا ہمسایہ:اس نے بات بھی کی؟!
دوسرا :کیا بات کی اس نے۔
اختر:جی ہاں اس کی نذر نیاز نہیں ہوئی ہے نہ قوالی کرائی گئی ہے یہ لوگ اسے ترساتے ہیں اسی لئے اس کی روح بھٹکی بھٹکی پھر تی ہے۔
بوڑھا:لاحول ولاقوۃ۔ میں کہتا ہوں سب فضول کی باتیں ہیں۔
انور:جی ہاں ، آپ کی نظر میں ہوں گی فضول کی باتیں؟ایسا ہی ہے تو آپ ذرا اس مکان میں آ کر رہئے۔
پہلا ہمسایہ:ہاں بھئی جس پر گزرتی ہے وہی جانتا ہے۔
دوسرا ہمسایہ:کون رہے گا اس مکان میں۔ کس کی جان فالتو ہے؟!
بوڑھا:میں کہتا ہوں بھیڑ کیوں لگا رکھی ہے آپ لوگوں کوکس نے بلایا ہے کوئی  تماشا ہو رہا ہے یہاں !بے کار کی باتیں لگا رکھی ہیں۔ لاحول ولاقوۃ۔
پیر جی:(جو ابھی تک خاموشی سے ساری گفتگو سن رہے تھے)جناب بد ارواح  اور  جنات کا وجود  تو قرآن کریم سے ثابت ہے۔(اختر سے مخاطب ہو کر) حضت آپ بسم اللہ کیجئے آج ہی رات کو قوالی کا  انتظام کر لیجئے۔ انشاء اللہ ساری زحمت رفع ہو جائے گی۔
بوڑھا:اجی سب ضعیف الاعتقادی کی باتیں ہیں۔
پیر جی:بھوت نے یہ بھی کہا کہ اگر مجھے اسی طرح ترسایا  گیا تو میں محلے والوں کو بھی پریشان کروں گا۔
پہلا پڑوسی:محلے کے  اور گھروں میں بھی جائے گا؟!
دوسرا :کیا کہا؟محلے والوں کو پریشان کرے گا؟!
پیر جی:حضت آپ قوالی کا انتظام کیجئے۔
بوڑھا:میرے گھر ہرگز ہرگز قوالی وغیرہ نہیں ہو گی۔
کئی  ہمسائے :یہ سارے محلے کی خیریت کا سوال ہے۔
اختر: اور بھوت!!۔۔۔ ہائے میرے اللہ۔ ابھی تک میری آنکھوں میں بھوت کی شکل گھوم رہی ہے بھوت!!
(پھر چیخنا چلانا شروع کر دیتا ہے۔)
انور:وکیل صاحب ہم لوگ تو صبح کو اپنا سامان باندھ لیں گے۔ صاحب۔ آپ کا مکان آپ کو مبارک۔ یہاں اس چکر میں ایک آدھ کی جان چلی جائے گی۔
کئی آدمی:ہاں صاحب ٹھیک بھی توہے۔
بوڑھا:ارے انور میاں ، خدارا کہیں ایسا بھی نہ کیجئے گا بھئی جیسے تمہارے گھر کی خیریت ویسے ہی میرے گھر کی خیریت اس میں کوئی غیرت کی بات تو ہے نہیں۔
انور:نہیں صاحب میں بھر پایا ایسے مکان سے۔ بیگم کا ڈر کے مارے برا حال ہے۔
اختر:میں تو چلا واپس۔ ہر گز اس گھر میں نہ رہوں گا۔
بوڑھا:ایسی بات نہیں کرتے اختر بیٹا۔ ایسا ہی ہے تو قوالی کرالو۔
اختر:میں کیوں کرالوں؟قوالی تو مالک مکان کی طرف سے ہونی چاہئے۔
(باقی لوگ آپس میں تبادلۂ خیال کر رہے ہیں۔ کچھ غور سے اس گفتگو کو سن رہے ہیں  اور  اختر کی حمایت میں سر ہلا رہے ہیں۔)
بوڑھا:جی نہیں۔ میرے پاس اتنا فالتو روپیہ نہیں ہے۔
انور:ٹھیک ہے لیکن ہم تو ایک پل بھی اس بھوت گھر میں نہیں رہ سکتے۔ ہمارا سلام لیجئے۔
پیر صاحب:وکیل صاحب۔ قوالی کا خرچہ تو واقعی آپ ہی کو کرنا چاہئے۔ کوئی سو دو سو روپیہ کا سوال توہے نہیں۔ بس نذر فاتحہ کے لئے کچھ مٹھائی، کچھ سگریٹ پان کا خرچہ  اور قوالوں کو جو کچھ دیں۔ بس اللہ اللہ  خیر صلا۔
بوڑھا:مگر اس وقت قوال کہاں ملیں گے۔
ایک ہمسایہ:یہ تو سارے محلے کا سوال ہے۔
دوسرا ہمسایہ:محلے کے لئے وکیل صاحب کو اتنی قربانی تو کرنی ہی چاہئے۔
تیسرا ہمسایہ:وکیل صاحب، مان جائیے نہیں تو ہمیشہ مکان خالی پڑا رہے گا۔
پی رصاحب:اجی پیسہ کیا ہاتھ کا میل ہے۔ خدا کا فضل چاہئے۔ یوں بھی قوالی سے خدا کا فضل ہی ہو گا۔
بوڑھا:پیسے کی کیا بات ہے۔ چلئے میں ہی دیدوں گا مگر اب قوال کہاں ملیں گے۔
انور:وکیل صاحب۔ اس وقت ہم سب مل کر قوالی گالیں گے۔ ہارمونیم تو یہاں موجود ہے ڈھولک یہ رہی۔
پیر صاحب:بسم اللہ!بسم اللہ!!
اختر:حضرات تشریف رکھیں۔
(اختر میز  اور کرسیاں ہٹا کر ایک کنارے رکھ دیتا ہے  اور قالین پر سب لوگ بیٹھنے لگتے ہیں۔ بوڑھا کافی دیر ناگواری سے ادھر ادھر دیکھتا رہتا ہے پھر بیٹھ جاتا ہے۔)
پیر صاحب:اس وقت زیادہ تکلف کی ضرورت نہیں۔ لائیے ہارمونیم مجھے دیجئے۔ ڈھولک مرزا صاحب لے لیں گے۔
(ڈھولک اتار کر ایک پڑوسی کے سپرد کر دی جاتی ہے ، پیر صاحب ہارمونیم لے کر بیٹھتے ہیں۔)
انور:(اختر سے) پارٹنر۔ ذرا سگریٹ پلاؤ۔
اختر:(سگریٹ نکال کر دیتا ہے۔)یہ لو اور دوسروں کو بھی پلاؤ۔
بوڑھا:یعنی لاحول ولاقوۃ۔ سگریٹ بھی پینا ضروری ہے۔
پیر صاحب:آخر حرج ہی کیا ہے وکیل صاحب جس روح کو جو چیز  پسند ہو اسی پر نیاز دلا کر استعمال کرنا چاہئے۔
بوڑھا:میں کہتا ہوں کیا  غدر مچا رکھا ہے ان سب لوگوں نے۔
انور:دیکھئے وکیل صاحب جی تھوڑا نہ کیجئے نیت کا بھی بڑا اثر پڑتا ہے۔
بوڑھا:مگر صاحب، میرے گھر میں کبھی یہ نوبت نہیں آئی۔
اختر:سب کچھ اسی کا فتور ہے وکیل صاحب۔ بس قوالی ہونے دیجئے دیکھئے چند دنوں میں یہ گھر گلزار ہو جائے گا۔
پیر صاحب:صحیح فرمایا آپ نے۔ قوالی میں بڑی برکت  اور بزرگوں کی ارواح مقدسہ کا سایا سر پر ہو تو واللہ کیا کچھ نہیں ہو سکتا۔ اچھا حضرات! شروع کرتا ہوں۔
(پیر صاحب! ہارمونیم بجاتے ہیں۔ ایک پڑوسی ڈھولک بجانا شروع کرتا ہے باقی انور، اختر  اور چند لوگ تالی بجاتے ہیں قوالی شروع ہوتی ہے پہلے دو رباعیاں پڑھی جاتی ہیں۔)
گلشن میں پھروں کہ سیر صحرا دیکھوں 
دشت و دریا دیکھوں 
ہر جا تری قدرت کے لاکھوں جلوے 
حیراں ہوں کہ دو آنکھوں سے کیا کیا دیکھوں 

دنیا بھی عجب سرائے فانی دیکھی
ہر چیز یہاں کی آنی جانی دیکھی
جو آ کے نہ جائے وہ بڑھاپا دیکھا
جو جا کے نہ آئے وہ جوانی دیکھی
اس کے بعد پیر صاحب غزل شروع کرتے ہیں انور لے ملاتا ہے اختر تال دیتا ہے اختر بار بار بوڑھے کو اشارہ کرتا ہے کہ آپ بھی تال دیجئے مگر بوڑھے کے چہرے پر تھوڑی  دیر ناگواری کے آثار قائم رہتے ہیں پھر تال دینے لگتا ہے۔
۔۔۔ قوالی۔۔۔ 
قوالی کے انتخاب کا معاملہ مکمل طور پر ڈرامے کے پروڈیوسروں کے مذاق پر چھوڑا جاتا ہے۔
(قوالی کے منظر کو مختلف ترکیبوں سے حقیقی  اور دلچسپ بنانا چاہئے۔ کبھی کبھی  پیر صاحب پر حال کے اثرات بھی ظاہر کئے جا سکتے ہیں مگر جلد ہی پھر ہارمونیم کی طرف متوجہ ہو جاتے ہیں لوگ فرمائش کرتے ہیں گانے والے کو نذر بھی دی جاتی ہے جو پہلے بوڑھے کو پیش کی جاتی ہے  اور  بعد کو انور کی جیب میں پہنچ جاتی ہے۔)
ایک پڑوسی:سبحان اللہ!سبحان اللہ!!جناب غزل کا پہلا شعر پھر عنایت ہو۔
انور:جناب!ٹھہرئیے۔ قوالی میں مالک مکان کو بھی  ضرور شریک ہونا چاہئے کار خیر ہے  اور پھر۔
بوڑھا:میں؟میں گاؤں؟!
انور:جی ہاں۔ تو کیا ہوا؟
وہی پڑوسی:بسم اللہ!بسم اللہ!!
دوسرا پڑوسی:جی ہاں۔ آپ کی شرکت ضروری ہے۔
بوڑھا:کیا   شعر ہے۔(انور شعر دہراتا ہے۔ پھر بوڑھا بھی وہ شعر اپنی انتہائی بھدی آواز میں گاتا ہے اس کے بعد پیر صاحب اسے دہراتے ہیں پھر سب دہراتے ہیں۔)
(ایک پڑوسی اتنے میں پان  اور سگریٹ لئے داخل ہوتا ہے بوڑھا اسے بڑی ناگواری کے ساتھ سر سے پاؤں تک دیکھتا ہے۔ا س کے آنے کے کچھ دیر بعد تک قوالی جاری رہتی ہے پیر صاحب دعا کے لئے ہاتھ اٹھاتے ہیں سب لوگ اٹھ کھڑے ہوتے ہیں۔)
انور:اب سب حضرات اپنے اپنے حصہ کی سگرٹیں  اور پان لے لیں  اور  دھواں اڑاتے ہوئے مرحوم کی روح کو ثواب پہونچاتے ہوئے اپنے گھر جائیں۔ آپ سب حضرات کا میری طرف  اور  وکیل صاحب کی طرف سے بہت بہت شکریہ۔
(بوڑھا چلنے لگتا ہے تو انور اسے روک لیتا ہے ، باقی لوگ رفتہ رفتہ چلے جاتے ہیں۔)
انور:وکیل صاحب۔ مجھے آپ سے ایک بات عرض کرنی ہے۔
بوڑھا:کیا بات ہے میاں انور؟
انور:بات یہ ہے جناب کہ صاف صاف ہی کیوں نہ کہدوں کہ ہم اس مکان میں شاید نہ رہ سکیں گے۔
بوڑھا:پھر وہی بات؟ اسی کے لئے سب کچھ کیا ہے  اور پھر تم کہہ رہے ہو کہ نہ رہ سکوں گا۔
انور:جی نہیں۔ بھوت پریت کے خوف سے نہیں کہہ رہا ہوں۔ بات دراصل یہ ہے کہ مجھے آپ کے عہد نامے کی شرطیں منظور نہیں  ہیں۔
بوڑھا:تمہیں جو شرط منظور نہ  ہو میں اسے کاٹ دوں۔
انور:مجھے آپ کا کتا ایک آنکھ نہیں بھاتا۔ رات میں دیر سے لوٹنے کا عادی ہوں  اور پھر گانا، پان سگریٹ دونوں میری عادت میں داخل ہیں  اور  پھر مہینے بھرمیں عزیز بھی آنے والے ہیں۔
بوڑھا:کیسی باتیں فرما رہے ہیں آپ میاں انور۔ تم تو میرے بیٹے کے برابر ہو واللہ آج ہی سے کتے تو زنجیر میں باندھ کر رکھوں گا۔ رہا گانا  اور  سگریٹ یہ تو بھئی اپنا اپنا شوق ہے  اور تم کیا میرے عزیزوں سے کم ہو۔ اب تو میرے کتنے ہی عزیز کیوں نہ آئیں تم سے مکان خالی نہ کراؤں گا۔
 انور: اور پھر مکان کا کرایہ بھی زیادہ ہے۔
بوڑھا:ارے بھئی تم خواہ مخواہ شرمندہ کر رہے ہو۔ اچھا چلو دس روپیہ کم کر لو۔ اس قسم کا آدھا  کرایا دے دیا کرو۔ بس اب تو خوش۔
انور:کیا عرض کروں وکیل صاحب۔ یہ رقم بھی ہر مہینے کی پہلی تاریخ کو صبح ۷بجے پیشگی دینا میرے لئے مشکل ہو گا اس لئے بہتر یہی ہے کہ میں دوسرے مکان کی تلاش۔
بوڑھا:(بات کاٹ کر) لاحول ولاقوۃ۔ میں نے ایسا تکلف کرنے والا انسان نہیں دیکھا کون مردود تم سے پیشگی کرایہ مانگتا ہے جب مرضی ہو کر ایہ دے دینا۔ بات دراصل یہ ہے کہ اس طرح تمہارے چلے جانے سے پھر کوئی کرایہ دار میرے مکان میں نہ آئے گا۔
انور:پھر آپ کا عہد نامہ؟!
بوڑھا:بھاڑ میں جھونکو عہد نامے کو میں تمہارے سامنے پھاڑ کر جلائے دیتا ہوں۔
انور:بہت خوب۔ اب آپ مجبور کرتے ہیں تو اور بات ہے۔ بزرگ کی بات ٹالی نہیں جا سکتی۔
بوڑھا:اچھا بھئی اب مجھے اجازت دو۔ نیند آ رہی ہے۔
(بوڑھا چلا جاتا ہے۔)
(اختر پڑوسیوں کے ساتھ باہر چلا گیا تھا داخل ہوتا ہے۔ انور کمرے کو پھر سے ٹھیک ٹھاک کر رہا ہے  اور قالین پرسے کاغذ کے ٹکڑے  اور  سگریٹ کے ٹکڑے ہٹا رہا ہے انھیں ہٹا کر کرسیاں  اور میز پھر سے جماتا ہے۔)
اختر:(قہقہہ لگاتے ہوئے داخل ہوتا ہے۔) کہو دوست۔ مانتے ہو کیسا  رام کیا بڈھے کو۔
انور:واہ بھئی واہ۔ عہد نامہ منسوخ۔ کرایہ آدھا۔ گانے کی آزادی۔ کتے سے چھٹکارا۔ اب تو بس عیش کریں گے عیش۔ ہالا استاد۔
اختر:اس کو کہتے ہیں ’’گوشۂ عافیت‘‘۔
انور:بوڑھے کوتو اب عمر بھر بھوت نظر آئیں گے۔ مکان خالی ہو جانے سے تو وہ ڈر ہی رہا ہے خوف اسے اس بات کا بھی ہے کہ بھوت خود اس کے گھر میں نہ گھس آئیں۔
اختر:اچھا سبق ملا ہے بڑے میاں کو۔ بہت دنوں تک یاد رکھے گا ظالم۔ بہت افلاطون  اور قانون داں بنتا تھا  اور  یہ بھابی کہاں چلی گئیں۔ (آواز دیتا ہے۔)بھابھی۔
(بیگم برقعہ پہنے ہوئے داخل ہوتی ہے۔)
انور:ارے یہ تم برقعہ اوڑھے کیوں چلی آ رہی ہو۔ کیا کہیں کی تیاری ہے۔
بیگم:سامان باندھ رہی تھی تم لوگ بھی تیاری کرو۔
انور:آخر بات کیا ہے۔
بیگم:مجھ سے اس گھر میں ایک سیکنڈ بھی نہیں رہا جائے گا۔
انور:تو کیا تم سچ مچ سمجھ رہی ہو کہ اس گھر میں بھوتوں کا اثر ہے۔ بھابھی۔ وہ تو فقط ذرا مالک مکان کو ڈرانے دھمکانے کو ڈرامہ کھیلا تھا۔
بیگم:یہ تومیں بھی سمجھتی ہوں۔
انور:تو پھر کیا بات ہے تم سے تو پہلے کہہ دیا گیا تھا کہ جی میں وہم نہ لانا۔
بیگم:مگر میری آنکھوں میں تو وہی کم بخت بھوت ناچ رہا ہے۔ طبیعت میں بڑی وحشت ہے نا بابا نا۔ مجھ سے اس گھر میں ذرا دیر بھی نہ رہا جائے گا۔
انور:بچوں کی سی باتیں نہیں کیا کرتے۔ تھوڑے دنوں میں پریشانی دور ہو جائے گی بھوت پریت پر اعتقاد نہیں کیا کرتے۔
بیگم:کون اعتقاد رکھتا ہے ، مگر بھوت پریت(چیخ مارتی ہے۔) وہ دیکھو کون ہے۔کتنے بڑے بڑے دانت نکالے کھڑا ہے سفید کپڑے پہنے ہوئے۔
انور:توبہ، توبہ۔ وہ تو دیوار  پر پچھلی مرمت کا نشان ہے۔
بیگم:میں پاگل ہو جاؤں گی خدا کے لئے یہاں سے چلو۔ میرا دم گھٹ رہا ہے تم تو یونہی چاہتے ہوتا کہ میں گھبرا کر اپنے  میکے چلی جاؤں۔ مجھے ساتھ رکھنا ہے تو ٹھکانے  کا مکان ڈھونڈو۔ مجھ سے یہاں نہیں رہا جائے گا۔ہر گز نہیں رہا جائے گا۔ میں تو ڈر کے مارے مر جاؤں گی۔
انور:اچھا بابا۔ جیسی تمہاری مرضی۔ اختر چلو سامان باندھو۔
(دونوں کے چہروں پر مردنی چھا جاتی ہے  اور دونوں کرسی میں دھنس جاتے ہیں۔)
***
ماخذ: ’’میرے اسٹیج ڈرامے ‘‘، ادارۂ فروغ اردو نمبر،۳۷امین آباد پارک
لکھنؤ
 

ڈاکٹر  محمد حسن

مور پنکھی

(یہ ڈراما بارہ مناظر پر مشتمل ہے۔ اس میں پانچ سے سات سیٹ تک کی ضرورت ہو گی۔ اسمٰعیل کا خیمہ۔ خیمے کے باہر کا میدان۔ مور پنکھی  اور  سرفراز کے خیمے۔ نواب کا خیمہ۔ تالاب۔ بعض مناظر مختصر ہیں۔)
کردار:
مورپنکھی:ایک الہڑ خوبصورت لڑکی عمر ۱۷!سال۔
سرفراز:ٹھگوں کانو عمر سردار عمر۲۶سال۔
اسمٰعیل:ٹھگوں کا بوڑھا سابق سردار عمر۶۰سال۔
غفور:ٹھگ، عمر۳۵سال۔
بدری:ایک  اور ٹھگ عمر۳۰سے ۳۵سال تک۔
نواب سبزی بہادر:۴۰۔۴۵ سال کے ایک عیاش طبع نواب۔
خیرو:نواب سبزی بہادر کا نوکر۔
 اور دو تین سوداگر  اور دو تین ٹھگ۔
 
پہلا منظر
(ٹھگوں کے سردار کے خیمے میں۔ وقت ، رات ۱۸۳۵ء؁ لگ بھگ)
اسمٰعیل: سب لوگ آ گئے۔
بدری:ہاں سردار۔ سب۔
اسمٰعیل:بدری۔مشعلیں بجھا دو چاندنی رات میں ان کی ضرورت نہیں۔ اگر   اور  لوبان کچھ  اور  آگ میں ڈال دو۔
بدری:جو حکم سردار۔
اسمٰعیل:میں نے خیمے کو دلہن کی طرح سجایا  اور طرح طرح کے پھولوں سے مہکا دیا ہے۔ یہ رات ہمارے قافلے کی زندگی میں بڑی ہی مبارک ثابت ہو۔ میں نے اپنے سب ساتھیوں کو اس لئے بلایا ہے کہ میں ان سے فیصلہ چاہتا ہوں۔سرفراز خاں۔
سرفراز:سردار۔
اسمٰعیل:آؤ میرے پاس آ کر کھڑے ہو جاؤ۔ساتھیو!میں بوڑھا ہو چکا ہوں۔ ٹھگی کے پیشے میں میں نے ۴۵!سال گزارے ہیں۔ دیوی بھوانی کے ایک معمولی سیوک کی حیثیت سے میں نے اپنا کام  پورا کیا ہے۔۔۔  ٹھگ بڑا پاک لفظ ہے ہم دیوی بھوانی کے سچے بھگت ہیں۔بھوانی ہمارے ذریعے دنیا سے بدی کو ختم کرتی ہے۔ جب دیوی شگون دیتی ہے تو ہم اس کے حکم سے انسانوں کو موت کا پیغام سناتے ہیں۔ دیوی ہمارا ساتھ نہ دیتی تو ہمارے معمولی رومال میں تندرست سے تندرست انسان کی گردن مروڑنے کی طاقت کہاں سے آئی۔
سب:جے بھوانی کی!!
اسمٰعیل:ہمارے قافلے میں ہندو مسلمان سب برابر ہیں۔ سب دیوی بھوانی کے حکم سے قتل کرتے ہیں۔ اس قتل سے جو مال ملتا ہے۔ اس کا بڑا حصہ دیوی بھوانی کو چڑھاتے ہیں۔ میں بوڑھا ہو چکا ہوں۔ میں تمہاری سرداری کے لئے اپنے لئے پالک بیٹے سرفراز کو پیش کرتا ہوں۔ بھائیو کیا تم سرفراز کو اپنا سردار بنانے پر راضی ہو؟
غفور:جے بھوانی کی!
اسمٰعیل:میں سمجھ گیا غفور!ہاں اگر  بھوانی اس معمولی سیوک کو سردار بنانے پر راضی ہو تو کیا تم سرفراز کو اپنا سردار بنا لو گے؟
غفور:بے شک، مگر سرفراز کے لئے بھوانی سے شگون لینا ضروری ہے۔
اسمٰعیل:سرفراز تمہارے لئے نیا نہیں ہے۔ تم پچھلے سفر میں اس کے کارنامے دیکھ چکے ہو۔ وہ خوبصورت جوان  اور تندرست ہے۔ اس کی باتوں میں جادو ہے۔ قیمتی پوشاک میں وہ نواب زادہ لگتا ہے۔ اس نے پچھلے سفر میں کئی اچھے اسامیوں کی مضبوط گردن میں رومال ڈال کر ایک سیکنڈ میں ختم کر دیا تھا۔
کئی آوازیں :ہمیں معلوم ہے۔
اسمٰعیل:نیزہ بازی میں اس کا جواب نہیں۔ شہسواری میں اسے کمال حاصل ہے۔ پہلوانی میں میرا بیٹا رستم ہے۔ مجھے یقین ہے کہ اس کی سرداری میں ہمارے قافلے پر ہن برسے گا۔ ہن۔
بدری:تو پھر کیا دیر ہے سردار۔ شگون سے لیا جائے۔
اسمٰعیل:(پرارتھنا کے لب و لہجہ میں) دیوی بھوانی ہمیں ہدایت دے !ہمیں راستہ دکھا، اگر تو اپنے سیوک سرفراز کو اپنے گروہ کی سرداری کے لئے قبول کرتی ہے تو ہمیں شگون دے اجازت دے دیوی!دیوی!!
اسمٰعیل:(تھوڑی دیر کے بعد)ہم خاموشی سے تیرے اشارے کا انتظار کریں گے۔
(تھوڑی دیر خاموشی چھائی رہتی ہے پھر اچانک کہیں قریب ہی سے الو کے بولنے کی آواز سنائی دیتی ہے۔ دیر تک یہ آواز آتی رہتی ہے۔)
سب لوگ:(خوشی سے مست ہو کر)جے بھوانی مائی کی!جے بھوانی مائی کی۔
اسمٰعیل:شکر ہے لاکھ لاکھ  شکر ہے بھوانی مائی نے میری لاج رکھ لی۔ سرفراز میرے بیٹے آ میرے سینے سے لگ جا۔
غفور:مبارک ہو سرفراز۔
اسمٰعیل:میرے بیٹے سرداری مبارک ہو، خدا نے آج بڑے ارمانوں کے بعد مجھے یہ دن دکھایا ہے۔
سب:مبارک، سلامت۔
اسمٰعیل:سرفراز آؤ۔ میرے سامنے آ کر کھڑے ہو جاؤ۔ خدا کے سامنے قسم کھاؤ حلف اٹھاؤ کہ تم ٹھگی کے اصول پر چلو گے۔
سرفراز:میں قسم کھاتا ہوں۔
اسمٰعیل:ماتا بھوانی کے اس مقدس نشان پر ہاتھ رکھ  کر قسم کھاؤ کہ اپنے رومال سے ہراس انسان کی جان ضرور لو گے جس کے لئے ماتا بھوانی کا اشارہ مل جائے۔
سرفراز:میں قسم کھاتا ہوں۔
اسمٰعیل:قسم کھاؤ کہ جہاں تک ہو سکے گا عورت کے قتل سے ہاتھ نہ رنگو گے بلکہ اس کی عزت کرو گے۔ دھوبی، نائی، کنجڑے وغیرہ کے قتل سے باز رہو گے  اور ٹھگی کا راز کبھی کسی کونہ بتاؤ گے۔
سرفراز:میں قسم کھاتا ہوں۔
اسمٰعیل: اور اگر تم نے کبھی یہ راز فاش کیا تو تمہاری سزا ٹھگی کے قانون کے مطابق موت ہو گی۔
سرفراز:مجھے منظور ہے۔
اسمٰعیل:قسم کھاؤ کہ اگر عورت، مرد یا سمجھدار بچہ میں سے۔۔۔ کوئی تمہارا بھید جان لے گاتو تم اسے ٹھگی کے قانون کے مطابق جان سے مارنا اپنا فرض سمجھو گے۔
سرفراز:میں خدا  اور بھوانی ماتا کے سامنے قسم کھاتا ہوں۔
اسمٰعیل:بھائیو۔ تمہارا سردار تمہیں مبارک ہو۔
سب:بھوانی ماتا کی جے۔
اسمٰعیل:اب تم سب بھی پاک نشان پر ہاتھ رکھ کر بھوانی  ماتا کے سامنے قسم کھاؤ کہ جب تک وہ ٹھگی کے اصول پر چلے گا تم سرفراز کی سرداری قبول کرو گے  اور جب وہ اس راستے سے ہٹنے کی کوشش کرے گا۔ تم اسے بھوانی کی بھینٹ چڑھا دو گے  اور اس کے خون کا تلک لگاؤ گے۔
سب:ہم سب قسم کھاتے ہیں۔ ہم سب پرتگیا کرتے ہیں۔
(اچانک ڈھول پر زور کی چوٹ پڑتی ہے  اور جھانجھ کی آواز آتی ہے۔)
اسمٰعیل:جاؤ سب جشن مناؤ۔
(جشن شروع ہوتا ہے لوگ ناچ گانے میں محو ہو جاتے ہیں یہ آوازیں پس منظر سے آتی رہتی ہیں۔ سب لوگ خیمے سے باہر چلے جاتے ہیں  اور  ناچ گانے میں مصروف ہو جاتے ہیں صرف غفور، اسمٰعیل  اور  سرفراز رہ جاتے ہیں۔)
(موسیقی فضا میں بکھر جاتی ہے ایک مردانہ آواز سرگم کی تان لیتی ہے۔ جھانجھ  اور گھنگھروؤں کی آواز سماں باندھ دیتی ہے۔ یہ کیفیت کچھ دیر جاری رہتی ہے پھر دھیرے دھیرے موسیقی کی لے مدھم ہونے لگتی ہے  اور  اسمٰعیل کی آواز ابھرتی ہے جو سرگوشی میں سرفراز سے کچھ گفتگو کر رہا ہے۔)
اسمٰعیل:سب جشن منا رہے ہیں۔ میرے بیٹے۔ کل تمہارے امتحان کا دن ہے۔
سرفراز:میں تیار ہوں۔
اسمٰعیل:غفور کل ہی نیا شکار پھانس کر لاؤ۔ قافلے والوں کو فوراً سرفراز خاں کی سرداری کا تحفہ ملنا چاہئے۔
غفور:خان غفور آپ کی سب باتیں مانے گا مگر اس بار تو سرفراز خاں کو شگون کے لئے اپنا شکار خود ہی پھانسنا چاہئے۔
سرفراز:مگر یہ تو سوٹھائی کاکا م ہے۔
غفور:ہاں میں سوٹھائی۱؂  ہوں۔ میرا یہی کام ہے مگر سردار کو سوٹھائی سے لے کر بھٹوئی۲؂  ا ورلگھائی۳؂  تک سب کے کام آنے چاہئیں۔
سرفراز:یعنی میں اپنے آپ شکار پھانسوں۔ خود انھیں موت کے گھاٹ اتاروں  اور خود ہی قبر کھود کر دفن کروں تو پھر تم کیا کرو گے؟
غفور:جو مجھے کرنا چاہئے۔
اسمٰعیل:غفور!تمہیں اپنے سردار کی مدد سے انکا رہے؟
غفور:میری کیا مجال!
اسمٰعیل:پھر کیا چاہتے ہو؟
غفور:میں سرفراز کے ساتھ جانے کو تیار ہوں مگر شکار پھانسنے کا کام سردار کو کرنا ہو گا۔
سرفراز:مجھے منظور ہے غفور!زندگی میں ، میں نے کبھی ہار نہیں مانی۔ تمہارے ساتھ چلنے کی ضرورت نہیں۔ میں تمہیں دکھا دوں گا سوٹھائی کسے کہتے ہیں۔(بلند آواز میں) جاؤ۔
غفور:بہت اچھا، جب میری ضرورت ہو مجھے یاد کر لیا جائے۔
اسمٰعیل:میرے بیٹے۔۔۔ یہ تم نے کیا کیا؟
سرفراز:میں اپنی قسمت آزمانا چاہتا ہوں ابا جان۔ میں غفور کو اور سارے قافلے  والوں کو دکھا دینا چاہتا ہوں کہ سرفراز کے پاس ہمت بھی ہے  اور  قابلیت بھی۔ آج آپ دیکھیں گے ابا جان مجھے زندگی کی دوسری شاندار کامیابی ہو گی۔
اسمٰعیل:بھوانی ماتا کی یہی مرضی معلوم ہوتی ہے۔
سرفراز:آپ کا بیٹا صرف خدا  اور بھوانی پر بھروسہ کرنا جانتا ہے۔انسان تو کھلونا ہے جسے تباہ کرنا میرا فرض ہے۔
اسمٰعیل:کل اس کا فیصلہ ہو جائے گا۔
۔۔۔۔۔۔۔۔۔۔۔۔۔۔۔۔۔۔۔۔۔
۱؂  سوٹھائی:ٹھگی کی اصطلاح میں وہ شخص ہے جو شکار پھانس کر لائے۔
۲؂  بھٹوئی:وہ شخص جو شکار کی گردن میں رومال ڈال کراس کو گلا گھونٹے۔
۳؂  لگھائی:جو قبر تیار کرے۔
۔۔۔۔۔۔۔۔۔۔۔۔۔۔۔۔۔۔۔۔۔۔۔۔
 
دوسرا منظر
(خیموں کے باہر میدان میں صبح ہونے والی ہے۔)
غفور:صبح ہو گئی۔ ابھی تک سرفراز نہیں آیا۔
بدری:سرفراز نہیں سردار کہو، غفور، سردار۔
غفور:ابھی نہیں ، آج کی سوٹھائی کے بعد دیکھنا کون کس کو سردار کہتا ہے۔
بدری:کس طرف کا ارادہ ہے؟
غفور:غفور کو نہیں جانتے بدری۔ میری پانچوں انگلیوں پرلوک کے بھید ہیں۔ وہ غلطی پر ہیں  جو غفور کو آزماتے ہیں۔
بدری:مجھے معلوم ہے۔
غفور:میں گھر پھونک کر رکھ دیتا ہوں  اور کوئی میری چنگاری کو نہیں دیکھ سکتا۔
بدری:اس کا مطلب؟!
غفور:مطلب وقت بتائے گا۔۔۔ وہ دیکھو سامنے گھوڑے پر سرفراز آ رہا ہے۔
بدری:سوداگروں کے لباس میں توباء کی مہاراجہ لگ رہا ہے۔
غفور:اونہہ مہاراجہ!؟تم سب لوگ چڑھتے سورج کے پجاری ہو تم ہر چمکتی ہوئی چیز کو سونا سمجھتے ہو۔
بدری:بندہ پروری!ذرہ نوازی!!آخر شریف ہیں ، بھلی پوشاک پہن لیں۔ تو ایک ذرا میں کچھ کی کچھ صورت نکل آتی ہے۔
سرفراز:کون کہتا ہے کہ ٹھگی جرم ہے۔ ٹھگی فن ہے۔ لباس کی تبدیلی، چہرے مہرے  اور شکل و صورت کی تبدیلی، پھر ہر قبیلے کی چال ڈھال، بول چال برتنا، کوئی ہنسی ٹھٹھا ہے۔ میں اس فن کو کمال تک پہنچاؤں گا۔۔۔  غفور گھوڑے تیا رہیں؟
غفور:جی ہاں سردار۔۔۔ ہم لوگ آپ کے ہمراہ چلنے کے لئے تیا رہیں۔
سرفراز:نہیں میں تنہا جاؤں گا۔
غفور:بے کا رہے۔ اکیلے جانے سے کام نہ بنے گا۔
سرفراز:خاموش۔ جھرنی کا انتظار کرو۔۔۔ بھوانی ماتا کے اشارہ کا انتظار کرو۔
بدری:وہ دیکھئے بگلوں کی قطار پورب سے اڑتی چلی آ رہی ہے۔
سرفراز:شگون بہت اچھا ہے بھائیو۔۔۔ اچھا خدا حافظ۔ میں قسمت آزمائی کرتا ہوں۔ آج سے ہمارے قافلے میں ہن برسے گا۔ میں بھوانی ماتا کی قسم تم سب کو مالامال کر دوں گا۔
بدری:آپ کس طرف جائیں گے سردار۔
غفور:یہاں کے راستے بڑے ٹیڑھے میڑھے ہیں۔
سرفراز:میں اکثر ٹیڑھے میڑھے راستوں سے گزرا ہوں غفور۔۔۔ میں تالاب کی طرف جا رہا ہوں۔
(چلا جاتا ہے تھوڑی دیر دونوں اس کی طرف دیکھتے رہتے ہیں۔)
غفور:چلا گیا، چلو ہم واپس چلیں۔
بدری:کیوں؟
غفور:آج کا دن بھی بیکار گیا۔ کیا مرغابیوں کی گردن میں رومال ڈال کر شکار کرے گا!!تالاب اونہہ!!تالاب کے کنارے اسے کون ملے گا۔ سوٹھائی بڑا مشکل کام ہے تجربہ چاہئے۔
بدری:مگر بھوانی ماتا کا شگون اچھا ہے۔
غفور:بھوانی ماتا بھی کبھی کبھی اپنی مایا دکھاتی ہے آؤ چلیں۔
 
تیسرا منظر
(جنگل میں تالاب کے کنارے صبح کے ۸بجے)
نوجوان لڑکی:اے۔۔۔ اے۔۔۔ سنو۔۔۔ بات سنو۔
سرفراز:مجھ سے کچھ کہا تم نے۔
نوجوان لڑکی:ہاں ہاں تم سے کہا۔ کوئی غضب ہو گیا۔ آدمی آدمی سے بات کرتا ہے۔
سرفراز:کیا کام ہے؟
لڑکی:ارے اب میل بھر دور سے تھوڑا ہی بتاؤں گی کیا کام ہے۔ذرا پاس آؤ۔ ایک نظر دیکھوں تو، شریف آدمی ہو کہ یوں ہی چلتے پھر تے چورا چکے ہو۔
سرفراز:آپ کی تعریف؟!
لڑکی۔:میرا نام ہے مور پنکھی، شریف گھرانے کی باندی ہوں۔ نواب سبزی خاں کا نام سنا ہے۔ میری ماں کریمہ ان کی پرانی کنیز ہے۔۔۔  اور تم۔
سرفراز:میرا نام ایسا خوبصورت تو نہیں ہے۔
لڑکی:وہ تو صورت سے ظاہر ہے۔ ہو گا یہی  کلو خاں۔ حشمت بیگ وغیرہ۔
سرفراز:میرا نام ہے سرفراز مرزا۔
لڑکی:کام؟
سرفراز:بہکے ہوؤں کو راستہ دکھانا۔
لڑکی:یا راستہ چلتے ہوؤں کو ہسکانا۔
سرفراز:آپ کہئے۔ کیا ارادہ ہے؟
لڑکی:میرا ارادہ ، دیکھئے اعلیٰ حضرت۔ نواب سبزی خاں بہادر سفر پر نکلے ہیں۔ مجھے نگوڑا یہ جنگلوں میں مارے مارے پھر نا اچھا نہیں لگتا۔ نواب صاحب سال بھرمیں ایک دفعہ سسرال جاتے ہیں تو شکار کی دھت میں جنگلوں میں ٹھہرتے ہوئے جاتے ہیں ، تم بھی شکاری ہو؟
سرفراز:ہاں شکار سے مجھے شوق ہے مگر بڑے شکار سے۔
لڑکی:تم نے کبھی شکار کیا بھی ہے؟
سرفراز:شکار کرنے کا ارادہ ہے۔
لڑکی:تم نے خون کا مزہ چکھا ہے کبھی، اس جانور کی آنکھوں میں آنکھیں ڈالی ہیں جس کی گردن مروڑ دی گئی ہو اور جو گھائل ہو کر پھٹی آنکھوں سے زمین  اور  آسمان کو دیکھ رہا ہوں  اور اپنے جوڑے پر حسرت کی نظر ڈال رہا ہوں۔
سرفراز:موت میں یہ سب کچھ ہوتا ہے۔
لڑکی:میرا دل پھٹتا ہے۔ نواب سبزی بہادر کا سارا قافلہ تو روانہ ہو چکا ہے۔ بس میں  اور  خیرو نواب صاحب کے ساتھ ہیں۔ تنہائی میں دم بولایا جاتا ہے۔ میں ذرا خیمے سے نکلی تو راستہ بھول گئی مجھے خیمے تک پہنچا دو گے؟
سرفراز:تمہیں یوں اکیلے نہیں پھر نا چاہئے۔
لڑکی:کیوں؟
سرفراز:تم جوان ہو۔
لڑکی:بس۔۔۔؟!
سرفراز:خوبصورت ہو۔
لڑکی:بس۔۔۔ 
سرفراز:کم عمر ہو، حسین ہو، تجربہ کار ہو، کامنی ہو، چنبیلی کی ڈالی  اور  گلاب کے پھول کی طرح نرم و نازک ہو۔
لڑکی:اوہو سچ مچ، کیا میں سچ مچ خوبصورت ہوں؟سب یہی کہتے ہیں۔ کوئی نہیں بتاتا خوبصورتی کسے کہتے ہیں۔ تمہیں معلوم ہے؟
سرفراز:ہاں معلوم ہے۔
لڑکی:بتاؤ۔
سرفراز:خوبصورتی اس شراب کو کہتے ہیں جو ایک نظر میں مست کر دیتی ہے  اور  جس کا نشہ زندگی بھر نہیں اترتا۔
لڑکی:ارے ارے۔۔۔ تب تو چلو، میں تمہیں نواب سے ملاؤ گی وہ بھی شاعر ہیں۔ کیا کیا غزلیں لکھتے ہیں۔ غضب کرتے ہیں اماں کہتی ہیں بہت قابل آدمی ہیں ایک غزل لکھی تھی:
چھپا ہے مانگ میں دل اب بتاؤ ڈھونڈوں کدھر
کہ آدھی رات ادھر ہے  اور  آدھی رات ادھر
سرفراز:اہا ہا ہا  مزا آ گیا۔۔۔ چلو میں تمہیں خیمے کے راستے کی طرف لے چلتا ہوں۔ بتاؤ تو سہی  کدھر ہے وہ خیمہ؟
لڑکی:یہ جو سامنے شیشم کے پیڑ ہیں ان سے بائیں طرف جا کر دائیں کو مڑتے ہیں تو ڈھاک  کا جنگل آتا ہے بس وہیں۔ مگر مجھے ٹھیک راستہ نہیں آتا۔
سرفراز:میں راستہ ڈھونڈھ لوں گا۔ چلو۔
(تھوڑی دیر تک خاموش چلتے رہتے ہیں۔)
لڑکی:تمہیں گانا آتا ہے۔
سرفراز:ہاں کچھ کچھ۔
لڑکی:تم جوان ہو، خوبصورت ہو، کم عمر ہو، نا تجربہ کار ہو پھر گانا بھی آتا ہے۔ ارے تم مجھے پہلے سے کیوں نہیں ملے۔ میں تم سے پیار کرتی تمہیں چرا کر لے جاتی۔۔۔ ایک بات بتاؤں۔ سچ کہنا ٹھیک ہے نا تم سوداگر  ہو(ہنستی ہے) ہے نا یہی بات۔
سرفراز:ہاں  اور اس وقت جان  اور مال کا سودا کر رہا ہوں۔
لڑکی:لاؤ۔ ہم خریدتے ہیں۔
سرفراز:گانا آتا ہے تمہیں؟
لڑکی:ہاں ناچنا بھی آتا ہے۔ وہ کتھک ناچتی ہوں کہ کالکا  اور بندادین میرے سامنے پانی بھریں۔
سرفراز:تو کب؟
لڑکی:آج رات کو؟دیکھو وہ خیمے نظر آنے لگے۔ چلو تمہیں نواب سے ملواؤں۔


چوتھا منظر
(نواب صاحب کا خیمہ۔ دن کے یہی کوئی ۹بجے)
نواب:کیا شربت ہے۔ خیرو مگر کریمہ کے ہاتھ سے ان کی لذت ہی کچھ  اور  ہو جاتی ہے۔ اہاہا۔ خدا کی قسم اگر ہم سکندر اعظم ہوتے  اور ساری دنیا پر ہماری حکومت ہوتی تو سبزی کے لئے ہم اپنی آدھی حکومت بخش دیتے۔ ایک پیالہ  اور۔۔۔  اور یہ مورپنکھی کہاں چلی گئی۔ واللہ رات اس نے کیا کتھک نا چاہے۔
مورپنکھی:یہ دیکھئے۔ سوداگروں کے بادشاہ سرفراز مرزا!
نواب:آئیے حضرت۔ یعنی جنگل میں بھی سوداگر ی۔ بھئی حد ہے۔ دنیا کام کی دیوانی ہے۔ اس کی قسمت میں عیش نہیں۔ میاں مسافر یہ مورپنکھی تمہیں کہاں سے پکڑ لائی۔
سرفراز:یہ راستہ بھول گئی تھیں۔
نواب:یہ بھی خوب ہے۔ یہ تو دوسروں کو راستہ بھلانے کے لئے کافی ہے۔ بھئی ایمان سے کہنا یہ سج دھج یہ الہڑ پن یہ قیامت کی شوخی، مستی، البیلا پن خوبصورتی، گلاب کی پنکھڑی کی سی نزاکت، کہیں دیکھی ہے تم نے۔ اس کی آنکھیں شبنم سے بھرے کنول۔ اس کے بال برسات کی کالی گھٹا۔۔۔  اور  ناچنے میں بھی قیامت ہے۔ بجلی ہے۔ طوفان ہے۔۔۔  تم نے اسے دیکھ کر خدا کی قدرت کے سامنے سجدہ کیا تھا یا نہیں؟!
سرفراز:آپ کے انتخاب کی داد دیتا ہوں۔
نواب:اچھا یہ بتاؤ کیا شغل کرو گے سبزی۱؂  پیو گے۔
سرفراز:جی نہیں۔ اس نعمت سے محروم ہوں۔
نواب:لاحول ولاقوۃ۔ اس کو زندگی اس لئے دی گئی ہے کہ عیش کرے۔ سوداگر ی تو مرنے کے  بعد بھی ہو سکتی ہے۔ عیش کر لو عیش۔
سرفراز:جی ہاں قبلہ صحیح فرمایا۔
نواب:پھر کس چیز سے شغف ہے؟
سرفراز:شکار سے۔
نواب:خوب خوب، چلو خوب  گزرے  گی جو مل بیٹھیں گے دیوانے دو۔
سرفراز:میرے ساتھ تو کئی دیوانے ہیں۔
نواب:یعنی کہ سوداگروں کا پورا قافلہ ہے۔
سرفراز:جی ہاں۔
نواب:کوئی شکاری بھی ہے۔
سرفراز:ایک سے ایک بڑا شکاری ہے نواب صاحب۔ کیا مجال ہے کہ نشانہ خطا ہو جائے۔ بلم، بندوق، تلوار، لاٹھی، برچھی، تیر، ہر ہتھیار میں ماہر، ہر چیز میں استاد۔
۔۔۔۔۔
۱؂:سبزی۔ بمعنی بھنگ۔
۔۔۔۔۔۔۔۔۔۔۔۔۔
نواب:میاں خیرو۔ بستر باندھو۔ ہم ان لوگوں کے قافلے کے ہمراہ جائیں گے۔ کچھ دن سیر شکار ہو جائے۔ کہاں روز روز گھر سے نکلنا ہوتا ہے۔
سرفراز:مگر حضور کے پاس قیمتی سامان ہے۔
نواب:ہے تو کیا ہوا۔
سرفراز:پھر اگلی منزل پر آپ کے ساتھی آپ کی راہ دیکھ رہے ہوں گے۔
نواب:وہ اپنی راہ چلے جائیں گے ہم چند دن بعد پہنچے  تو سمجھیں گے شکار چلے گئے۔
سرفراز:نہیں قبلہ میں اس کی رائے نہ دوں گا۔ سفر کا معاملہ ہے  اور وہ بھی جنگل کا۔ راستے چورا چکوں سے بھرے ہوئے ہیں۔کوئی اونچ نیچ ہو جائے تو مجھے شرمندگی ہو گی۔
نواب:(بے فکری سے ہنستا ہے) شکاری ہو کر ڈرتے ہو۔ ارے موت سے آنکھیں لڑاتے ہیں میاں خیرو سامان باندھو۔
مورپنکھی:لیجئے۔ حقہ حاضر ہے۔
نواب:لو میاں سوداگر مورپنکھی نے تمہارے لئے خود حقہ  تازہ کیا ہے پیو۔
سرفراز:میری خوش قسمتی۔
نواب:تم سچ مچ بڑے خوش قسمت ہو۔

پانچواں منظر
(اسمٰعیل کا خیمہ۔ دن چڑھ آیا ہے۔ سہ پہر کا وقت)
سرفراز:میری بڑی خوش قسمتی کہ آپ سے نیاز حاصل ہوا۔۔۔ یہ ہیں ہمارے خیمے۔ یہ ہمارے سوداگر بھائی ہیں۔
اسمٰعیل:نیازمند کو اسمٰعیل مرزا کہتے ہیں۔
نواب:سبحان اللہ آپ لوگوں نے تو جنگل میں منگل کر دیا ہے۔ بس صرف خواتین کی کمی ہے۔ ورنہ گھر کا مزا آتا۔
اسمٰعیل:جی ہاں مگر سوداگر بچے کہاں اپنے خاندان کو لئے لئے پھریں ہمارا کیا ہے آج یہاں ہیں کل وہاں ہیں۔
نواب:مورپنکھی۔۔۔ تم آ گئیں۔
مورپنکھی:میں نہ آتی۔ میں نے ہی تو ڈھونڈھا ہے سرفراز مرزا کو۔ ٹھگوں  اور  چوروں کے جنگل میں اکیلے بڑا ڈر لگتا تھا۔ خدا کی قسم میں تو سہم گئی تھی۔
سرفراز:ڈرنے کی کوئی بات نہیں۔
نواب:سبزی  اور خوبصورت لڑکی سے موت بھی بھاگتی ہے۔۔۔ ارے بھائی اب کیا دیر ہے سب کو بلاؤ۔ بھائی برادروں کو جمع کرو۔ میاں خیرو سے کہو طبلہ لائیں سازندہ تو یہاں کوئی نہ کوئی مل ہی جائے گا۔ جم جائے محفل ہمیں سونے پن پر نفرت ہے خدا کی قسم اپنی زندگی تو رنگ رلیوں ہی میں کٹ گئی۔
سرفراز:جو ارشاد، استاد غفور خان۔ نواب صاحب کے پاس بیٹھو۔ سیٹھ بدری پرشاد۔
نواب:آئیے سیٹھ جی آپ ادھر آئیے۔ بخدا ہم بہت خوش ہیں۔ آپ لوگ مل گئے۔ سفر جنت بن گیا۔ میاں زندگی کیا ہے یہی دو گال ہنسنا بولنا۔ مور پنکھی۔ آج کوئی پھڑکتی ہوئی چیز سناؤ کہ روح جھوم اٹھے۔
(مورپنکھی کی آواز رس گھولتی ہوئی فضا میں پھیل جاتی ہے۔)
(رقص)
سرفراز:حضور تعریف نہیں ہو سکتی۔ چھلاوا ہے بجلی ہے کرشمہ ہے۔
نواب:مورپنکھی، ہماری سب سے بڑی دولت ہے۔ تم جانتے ہو سرفراز۔۔۔  ہم دو چیزوں سے زندہ ہیں۔ تم کہو گے پانی  اور ہوا۔ نہیں ہم وہ نہیں ہیں (گدھا رینکتا ہے) وہ گدھے  اور  ہوں گے ہم تو سبزی  اور مورپنکھی سے زندہ ہیں۔
سرفراز:غفور خاں۔ یہ کس جانور کی بولی تھی۔
غفور:جھرنی۱؂۔
نواب:یہ کون جانور  ہوتا ہے۔
۔۔۔۔۱؂:ٹھگی کی اصطلاح میں کسی جانور کی آواز جو مبارک شگون مانی جاتی ہے۔
 
سرفراز:یہ خاص اسی جنگل کا جانور ہے۔ بڑا لذیذ ہوتا ہے  اور اس کے شکار میں وہ مزا ہے کہ حضور شیر کا شکار بھول جائیں گے۔ سچ عرض کرتا ہوں۔ عجیب و غریب چیز ہے مگر ذرا دو چار دن میں قابو میں آتا ہے۔ بڑا ہانکا کرانا پڑتا ہے۔
نواب:کوئی بات نہیں۔ مورپنکھی۔ تم یہاں رہنا۔ شام تک خیرو کو بھیجیں گے نہیں تو یہ سب شریف آدمی ہیں یہ بوڑھے باپ کے برابر اسمٰعیل مرزا ہیں۔ گھبرانا مت۔ ہم شکار سے واپس آ کر تمہیں لے چلیں گے دراصل ہم نے بڑی غلطی کی تمہیں پہلے قافلے کے ساتھی بھیج دینا چاہئے تھا۔
مورپنکھی:ہم آپ کے ساتھ شکار پر چلیں گے۔ ہم سے نہیں رہا جائیگا۔
نواب:اچھا دیکھا جائے گا تم تھوڑی دیر آرام کر لو تھک گئی ہو گی۔
سرفراز:تمہارے لئے خیمہ سجا دیا گیا ہے۔ جاؤ آرام کرو۔
مورپنکھی:دیکھئے میرے پیچھے شکار پرنہ چلے جائیے گا۔
نواب:پگلی۔ جا آرام کر لے۔
اسمٰعیل:سفر آپ کی وجہ سے بڑا اچھا کٹ رہا ہے۔
نواب:یہ آپ کیا کہتے ہیں حضرت۔ یہاں تو مستقل دم حلق میں اٹکا رہتا تھا۔ سارے ہتھیار پاس اتنے آدمی ساتھ مگر سفر میں خطرہ لگا ہی رہتا ہے۔ اب آپ ایسے لوگوں کا ساتھ ہو گیا۔ خطرہ نہیں رہا۔ کچھ سبزی کا شغل رہا۔
اسمٰعیل:حقہ ملاحظہ کیجئے۔
نواب:خوب(حقہ کا کش لگاتے ہیں) جناب سبزی بھی خوب چیز ہے۔ چلو میں الو۔ نہ غم  زرد نہ غم کالا۔ ایک دفعہ کا قصہ ہے کہ دو پیالے غٹا غٹ چڑھا کر جو شیر کے شکار کو نکلا تو ٹانڈ تک پہنچنے بھی نہ پایا کہ کیا دیکھتا ہوں کہ شیر ببر ایک ایک  کلا دس دس من کا اینڈتا اکڑتا چلا آ رہا ہے۔ مجھے دیکھتے ہی چنگھاڑ ماری جست مارکر حملہ کرنا ہی چاہتا تھا کہ ڈپٹ کر جو میں نے لنگڑی ماری ہے تو دھوبی پاٹ پر کس لیا۔ چت کر کے وہ گھونسے وہ لاتیں ماریں کہ چیں بول گیا۔ میرا بھی شباب تھا۔ زمین پر ٹھوکر ماردوں تو پانی نکل آئے۔ ایسا دم دبا کر بھاگا کہ آج تک صورت نہیں دکھائی۔
سرفراز:سبحان اللہ سبحان اللہ۔ نواب صاحب آپ پان سے شوق فرمائینگے۔
اسمٰعیل:پان حاضر ہیں۔۔۔ مگر تمباکو(بلند آواز میں)ارے ہے کوئی تمباکو لاؤ۔
(تھوڑی دیر گڑبڑ اور ہلچل مچتی ہے نواب کا گلا سرفراز رومال سے گھونٹ دیتا ہے۔ نواب بے دم ہو کر گر پڑتا ہے لوگ اس کی لاش لے جاتے ہیں۔)
سرفراز:مر گیا کم بخت۔ رومال کی گرفت کافی دیر سخت کرنی پڑی۔
اسمٰعیل:مبارک ہو سرفراز مبارک ہو۔ پہلا شکار مبارک ہو۔ شاباش میرے بیٹے شاباش۔
غفور:مبارک۔
بدری:مبارک ہو
سرفراز:اگر تم دونوں نواب کے پیر اتنی اچھی طرح نہ پکڑتے تو اس قدر تیزی سے میں اس کی گردن کو رومال میں نہ جکڑ سکتا۔ میرے بھائیو۔یہ ہم سب کا حصہ ہے۔
بدری: اور اس کا نوکر خیرو؟
سرفراز:اسے دوسرے خیمے میں قتل کر دیا گیا۔
بدری:قبر؟
سرفراز:لگھائیوں نے قبریں تیار کر  رکھی ہیں ابھی ایک منٹ میں ہم ان دونوں کا نشان ختم کر دیں گے۔
غفور:مورپنکھی  کا کیا ہو گا؟
سرفراز:عورت کا قتل نہیں ہو گا۔ ہم اس سے کہہ دیں گے کہ نواب صاحب شکار چلے گئے۔
غفور: اور مال؟
سرفراز:پانچ ہزار روپیہ نقد  اور دس ہزار کا سامان۔ یہ سب ہمارا ہے۔ ہم سب کا ہے۔ یہ میری سرداری کا پہلا تحفہ ہے۔ آج یہ سب بانٹا جائے گا۔
بدری:مبارک ہو۔ سردار کی پہلی کامیابی مبارک ہو۔
سرفراز:بدری۔ میرے بھائی یہ میرا فرض تھا۔ میں بھوانی کا ادنیٰ سیوک ہوں۔۔۔ جلدی کرو۔ لگھائیوں سے کہو قبریں پاٹ کر زمین ہموار کر دیں  اور  اس پر فرش بچھا دیں۔ آج رات کو اس جگہ مورپنکھی پھر ناچے گی  اور  سنو غفور تم قافلے کے تین چار آدمیوں کو سفر پر روانہ کر دو۔ مورپنکھی سے کہہ دیں گے کہ ہمارے آدمیوں کو بھی نواب صاحب شکار پر لے گئے ہیں۔
بدری:بہت اچھا۔
سرفراز:یہ سب کام فوراً ہونا چاہئے۔
بدری:ابھی ہو جائے گا۔
سرفراز:ابا جان آپ سارا مال جمع کر کے اس کے بٹوارے کا انتظام کریں۔
اسمٰعیل:ابھی بٹوارہ ہوا جاتا ہے۔۔۔ بیٹے تو نے آج میرے بڑھاپے کی لاج رکھ لی۔ میں بھی جوانی میں اسی طرح رومال کے ایک جھٹکے سے گردن کو چٹخا دیا کرتا تھا۔ میرا سر آج غرور سے بہت اونچا ہو گیا ہے۔
سرفراز:آج میں نے پہلی بار انسانی خون کا مزا چکھا ہے۔ پہلی بار میں نے انسان کو اپنے ہاتھوں مرتے دیکھا ہے۔ یہ انسان قدرت کے ہاتھ کا کھلونا انسان۔
(قہقہہ لگاتا ہے۔)
اسمٰعیل:بھوانی تیرے دل کو سکون  اور تیرے ہاتھوں کو طاقت دے میرے بیٹے۔
سرفراز:انسان جو مغرور گھمنڈی، فرعون، خدائی کا دعویٰ کرنے والا انسان ایک معمولی سے کپڑے کی گرفت میں دم توڑ دیتا ہے۔ اس کا سارا گھمنڈ، ساری چالاکی، ساری دانشمندی  اور علمیت بس رومال کے ایک پیچ میں ختم ہو جاتی ہے۔ کیسی آنکھیں ابل آئی تھیں۔ کیسے نرخرا خرخر کرنے لگا تھا۔ کس طرح رگیں پھٹنے لگی تھیں  اور  اشرف المخلوقات کی ساری شیخی کرکری ہو گئی۔ انسان تو دنیا کا سب سے بڑا عجوبہ ہے انسان۔
(پھر قہقہہ لگاتا ہے۔)
بدری:سب ٹھیک ہو گیا ہے۔
سرفراز:زمین برابر کر دی گئی۔
غفور:جی ہاں۔ فرش بچھا کر لوبان  اور اگر سلگا دیا گیا۔
سرفراز:یہ اس قافلے کا سات  سو انیسواں شکار تھا۔
(ایک دم مورپنکھی بھاگتی ہوئی آتی ہے شام ہونے لگی ہے۔)
مورپنکھی:نواب صاحب سچی بڑا  اچھا خواب دیکھا ہے۔ میں نے بڑا اچھا سا خواب۔۔۔ ایں۔۔۔ نواب صاحب کہاں ہیں۔
سرفراز:آؤ۔ اندر آؤ مورپنکھی۔
مورپنکھی:نواب صاحب کہاں گئے۔
سرفراز:نواب صاحب۔
مورپنکھی:مجھ سے چھپا رہے ہونا!چلے گئے ہوں گے شکار پر۔ مجھ سے چوری چوری چلے گئے۔ کہہ دیا تھامیں نے کہ مجھے لے کر جائیے گا۔ بہانے بنانا تو کوئی ان سے سیکھے۔ مجھے بیٹی کی طرح پالا پوسا لاڈ کیا مگر مجھے چھوڑ کر چلے جانے کی عادت نہ گئی۔
سرفراز:گھبرانے کی کوئی بات نہیں مورپنکھی!وہ شکار سے جلد واپس آ جائینگے۔
مورپنکھی:ان کا کوئی ٹھیک نہیں۔ اگر لمبے نکل گئے تو بھلا میں  گھر کیسے پہنچوں گی۔
سرفراز:کیا سچ مچ تمہیں گھر پہنچنے کی فکر ہے؟
مورپنکھی:کسے نہیں ہوتی!
سرفراز:بہت سے لوگوں کو گھر کی فکر ہوتی ہے مگر کچھ ایسے ہوتے ہیں جو جہاں رہتے ہیں وہیں گھر بنا لیتے ہیں۔
مورپنکھی:(کھسیانی ہنسی ہنستی ہے) اچھا۔۔۔؟(پھر اس طرح ہنستی ہے) اچھا۔۔۔  نواب صاحب کہتے ہیں۔
سرفراز:کیا کہتے ہیں۔ نواب صاحب۔
مورپنکھی:کہتے ہیں۔۔۔  اچھا تم بتاؤ کیا کہتے ہیں۔
سرفراز:مجھے کیا معلوم؟!
مورپنکھی:کہتے ہیں۔ مورپنکھی کے ہاتھ تو مور جیسے خوبصورت آدمی کے ہاتھ میں تھماؤں گا۔ اس کے ہاتھ پیلے کر دوں گاتو مجھے بے فکری ہو اور نہ جانے کیا کیا کہتے ہیں۔۔۔ مجھے شرم آتی ہے۔
سرفراز:تمہیں  اور شرم؟!
مورپنکھی:کیوں؟کیا میں عورت نہیں ہوں۔ کیا میں دل نہیں رکھتی۔
سرفراز:تمہارے دل بھی ہے؟
مورپنکھی:بہت بڑا۔ بہت اچھا سا دل۔ بڑا چنچل دل ہے۔ ایک بات تمہیں بتاؤں؟
سرفراز:بتاؤ۔
مورپنکھی:جب میں تالاب کے کنارے پانی میں پاؤں لٹکائے بیٹھی تھی  اور  میں نے تمہیں اس طرح آواز دی تھی ’’اے۔۔۔ اے۔۔۔ ذرا سننا‘‘ تو میں نے تمہیں تھوڑی ہی آواز دی تھی۔
سرفراز: اور کس نے آواز دی تھی؟
مورپنکھی:میرے چنچل دل نے !
سرفراز:کیوں؟
مورپنکھی:بس یوں ہی۔ ہمیں اچھے لگے۔ ہم نے بلا لیا۔ دل نے کہا اس آدمی کو لے لو۔ اسے ہتھیا لو۔ اسے اپنا لو۔
سرفراز:سچ؟
مورپنکھی:ہاں سچ؟!ہم جھوٹ نہیں بولتے۔ کبھی کبھی بولتے ہیں بہت کم۔
سرفراز:پھر تمہارا کیا فیصلہ ہے؟
مورپنکھی:ہم نے اپنا لیا۔ ہتھیا لیا۔ تم ہمارے قبضے میں ہو۔ بولو منظور۔
سرفراز:تم جلد باز ہو بہت  جلد باز ہو مورپنکھی۔ تمہیں کیا معلوم میں کون ہوں۔
مورپنکھی:اچھے نیک دل شریف آدمی ہو۔
سرفراز:تم نے میرا دل کہاں دیکھا ہے۔
مورپنکھی:تمہارے ماتھے پر۔ ہر ایک  کا دل اس کے ماتھے پر صاف دکھائی دیتا ہے۔
سرفراز:تم میرے بارے میں کچھ بھی نہیں جانتیں۔
مورپنکھی:اس کی ضرورت بھی نہیں۔ میں نے انسانوں پر بھروسہ کرنا سیکھا ہے۔
سرفراز:تم میرے اوپر بھروسہ کرو گی۔ میرے اوپر؟
مورپنکھی:(ہنستی ہے)کیوں نہیں۔ اس میں تعجب کی کیا بات ہے۔ انسان انسان  پر بھروسہ کرتا ہے۔
سرفراز:میرے پاس دولت نہیں۔
مورپنکھی:میرے پاس ہے۔ نواب صاحب نے اپنی ساری جائداد میرے نام لکھ دی ہے۔
سرفراز:مورپنکھی!!
مورپنکھی:تمہیں کیا ہوا۔ تم گھبرائے ہوئے کیوں ہو۔ تم آرام کرو میں تمہیں پنکھا  جھلوں گی۔
سرفراز:انسان تو دنیا کا سب سے بڑا عجوبہ ہے۔
غفور:میں اندر آ سکتا ہوں۔
سرفراز:آؤ غفور۔ کہو کیا بات ہے۔
غفور:دادا نے آپ کو بلایا ہے۔
سرفراز:ابا جان نے بلایا ہے مورپنکھی ، تم یہیں ٹھہرو میں ابھی آتا ہوں۔
 

چھٹا منظر
(اسمٰعیل کا خیمہ۔سر شام)
اسمٰعیل:ہاں میں نے تمہیں بلایا تھا۔
سرفراز:جی۔
اسمٰعیل:اس لڑکی کو کیوں قتل نہیں کیا گیا۔
سرفراز:آپ نے کہا تھا عورت کا قتل جب تک ضروری نہ ہو نہ کیا جائے۔
اسمٰعیل:مگر اس کی موت ضروری ہے۔
سرفراز:کیوں؟
اسمٰعیل:یہ بھید اس سے چھپنا مشکل ہے  اور اگر بھید اس پر ظاہر ہو گیا تب بھی اس کی جان لینی ہم پر فرض ہو جائے گی۔
سرفراز:اس پر کوئی بھید ظاہر نہیں ہو گا ہم اسے قافلے کے ساتھ اس کے گھر  پہنچا دیں گے۔
اسمٰعیل:یہ ہماری ذمہ داری نہیں ہے۔ سرفراز!ایک بات بتاؤ۔
سرفراز:جی!
اسمٰعیل:تمہیں اس کے بونیج۱؂  قرار دیئے جانے پر اعتراض ہے۔ تم اس کی موت روکنا چاہتے ہو۔
۔۔۔۔۔۔
۱؂بونیج:وہ شخص ہے جسے ٹھگی کے قانون کے مطابق واجب القتل قرار دیا گیا ہو۔

سرفراز:میں؟ میں نہیں جانتا۔
اسمٰعیل:(گرج کر) صاف صاف جواب دو۔
سرفراز:میں کچھ نہیں کہہ سکتا۔
اسمٰعیل:عورت زہر کا پودا ہے۔ عورت ناگن کی پھنکا رہے۔
سرفراز:مگر بھوانی ماتا خود بھی عورت کا سروپ ہے۔
اسمٰعیل:دیویوں کی باتیں نہ کرو۔
سرفراز:ہو سکتا ہے مورپنکھی بھی دیوی کا سروپ ہو۔
اسمٰعیل:تمہارا دماغ پھر گیا ہے۔۔۔  اس لڑکی کی موت ضروری ہے  اور وہ بھی تمہارے ہاتھ سے۔
سرفراز:ابا جان!!
اسمٰعیل:کیا ہوا؟ڈرتے ہو؟
سرفراز:نہیں۔
اسمٰعیل:پھر کیا عورت کے حسن کا جادو تم  پر چل گیا ہے۔
سرفراز:نہیں۔
اسمٰعیل:پھر۔۔۔ میں کہتا ہوں اس کی موت ضروری ہے  اور اسے تمہارے ہاتھ سے مرنا ہے۔ مت بھولو کہ تم نے ٹھگی کے قانون پر عمل کرنے کا حلف اٹھایا ہے  اور اس حلف سے پھر نے کی سزا موت ہے۔
سرفراز:میں سمجھتا ہوں اس کی موت ضروری نہیں۔
اسمٰعیل:بالکل ضروری ہے۔۔۔ موقع کی تاک میں رہو۔ اسے بونیج  قرار دو۔ ضروری ہدایت دو۔ سارا انتظام کر لیا جائے۔
سرفراز:ابا جان یہ ظلم ہے !
اسمٰعیل:یہ فرض ہے سرفراز!!
سرفراز:آپ نے کبھی میری بات نہیں ٹالی۔ آج میری ایک بات مان لیجئے۔
اسمٰعیل:کہو۔
سرفراز:مورپنکھی کو اس وقت تک زندہ رہنے دیجئے جب تک اسے ہمارے بھید کی خبر نہ ہو۔ جس وقت اسے ہمارا بھید معلوم ہو گیا میں قسم کھاتا ہوں میں خود اسے اپنے ہاتھ سے مار ڈالوں گا۔ میں اسے بونیج  قرار دے دوں گا۔
اسمٰعیل:بیکا رہے۔۔۔ 
سرفراز:صرف ایک بار موقع دیجئے۔ آئندہ کبھی آپ کے حکم سے انکار نہ کرونگا۔
اسمٰعیل:ضد کرتے ہو۔۔۔ چلو آزما دیکھو۔۔۔ مگر جس لمحے اسے راز معلوم ہو گا ا وقت سے بونیج  قرار دے کر جان دے مارنا ہو گا۔
سرفراز:مجھے منظور ہے۔

ساتواں منظر
(خیموں کے باہر کا میدان وہی وقت)
(غفور کا قہقہہ سنائی دیتا ہے۔)
غفور:(قہقہہ لگا کر) تین دن کی سرداری۔
بدری:غفور!تم پھر الٹی سیدھی باتیں کرنے لگے۔
غفور:ایک۔ دو۔ تین۔۔۔ تین دن کی سرداری  اور پھر اندھیری رات۔ میں بھوانی کی قسم کھا کر کہتا ہوں سرفراز کی نیت صاف نہیں۔وہ ٹھگی کے قاعدوں سے ہٹ رہا ہے۔
بدری:کیا مطلب؟!
غفور:اس لڑکی کے جال میں پھنس کروہ ٹھگی کے قانون بھول رہا ہے۔ اسے لڑکی کے بھید معلوم ہونے کا خطرہ ہے۔ اسے کیوں چھوڑ دیا گیا ہے۔ اس کی موت ضروری ہے۔ اس کے پاس قیمتی زیور ہیں۔ اچھی اچھی پوشاک ہے۔ پیسہ ہے۔ اس کی موت ضروری ہے۔
بدری:تم سردار پر الزام لگا رہے ہو۔
غفور:میں قانون سے ہٹنے والوں کو سردار نہیں مانتا۔ اپنے سردار سے پوچھو لڑکی قتل کیوں نہیں کی گئی۔ صرف اس لئے کہ تمہارے سردار اس کے ساتھ گلچھرے اڑا رہے ہیں۔ عیش کر رہے ہیں۔ یہ ظلم ہے۔ ہم سب کے ساتھ بے انصافی ہے۔
بدری: اور سردار  پر شک  کرنا بے انصافی نہیں؟
غفور:اگر وہ لڑکی قتل نہ کی گئی تومیں سرفراز کو سردار ماننے سے انکار کر دوں گا۔
بدری:چلو۔۔۔ مورپنکھی  کا ناچ شروع ہونے والا ہے۔
(دور سے رقص کی دھن سنائی دیتی ہے۔ جو دھیرے دھیرے قریب آتی جاتی ہے۔)
غفور:مورپنکھی  کا ناچ۔۔۔ نواب صاحب کی قبر پر(پھر اس قدر خوفناک طریقے پر قہقہہ لگاتا ہے) کل مورپنکھی کی قبر پر سرفراز کا ناچ بھی دیکھنا ہے۔
(رقص کی دھن قریب آ جاتی ہے دونوں خیمے کے اندر چلے جاتے ہیں۔)

آٹھواں منظر
(رات بھیگ چکی ہے۔ مورپنکھی  کا خیمہ)
سرفراز:تمہیں اس خیمے میں کچھ تکلیف ہے؟
مورپنکھی۔:نہیں۔ آج میرا ناچ کیسا تھا؟
سرفراز:بہت اچھا تھا۔
مورپنکھی:کیسے مرے ہوئے دل سے تعریف کر رہے ہو۔
سرفراز:ہاں میں تم سے ایک بات کہنا بھول گیا۔
مورپنکھی:کیا؟
سرفراز:نواب صاحب نے آدمی بھیجا ہے۔ ان کی طبیعت شکار میں خراب ہو گئی ہے۔ وہ گوالیار چلے گئے ہیں۔ وہیں سے گھر چلے جائیں گے۔ میری رائے میں تمہارے لئے بھی گھر جانا مناسب ہو گا۔
مورپنکھی: اور تم۔۔۔؟!
سرفراز:مجھے ابھی سوداگروں کی ٹولی کے ساتھ احمدآباد جانا ہے۔ مگر میں تمہیں واپس  پہنچوانے کا انتظام کر دوں گا۔
مورپنکھی:میرے گھر؟!
سرفراز:ہاں تمہارے گھر۔
مورپنکھی:مجھے ایک بات بتاؤ گے۔
سرفراز:ضرور۔
مورپنکھی:مگر تمہیں خدا کی قسم سچ سچ بتانا۔ جھوٹ نہ بولنا۔ دغا نہ دینا۔ نہیں تومیں سچ مچ صدمے سے مر جاؤں گی۔
سرفراز:پوچھو۔
مورپنکھی:کیا تم مجھ سے دور رہنا چاہتے ہو کیا تم مجھے پسند نہیں کرتے کیا مجھے اپنے سے ہمیشہ کے لئے دور کر دینا چاہتے ہو؟
سرفراز:مورپنکھی۔
مورپنکھی:بتاؤ۔۔۔ خدارا بتاؤ۔
سرفراز:یہ سب کیوں پوچھتی ہو؟
مورپنکھی:یہ اس لئے پوچھتی ہوں کہ میں تم سے پیار کرتی ہوں۔ تمہیں چاہتی ہوں۔ تمہارے اوپر اپنا مال، اپنی جان، اپنی عزت،  اپنی راحت، سب کچھ نچھاور کر سکتی ہوں میرے لئے تمہاری چاہت انمول ہے۔
سرفراز:مجھ سے کچھ نہ پوچھو۔ مجھ سے کچھ بھی نہ پوچھو۔
مورپنکھی:جواب دینا نہیں چاہتے۔
سرفراز:تم آخر مجھے اتنا اچھا کیوں سمجھتی ہو تم کیوں بن مانگے میرے لئے سب کچھ نچھاور کر رہی ہو۔ میں تمہاری محبت کے قابل نہیں ہوں۔ میں تمہاری پوجا کے لائق نہیں ہوں۔ مورپنکھی تم بہت اچھی ہو مگر میں دیوی کے سنگھاسن پر اپنی ناپاک پرچھائیں کیسے پڑنے دوں۔۔۔ مجھے معاف کر دو دیوی مجھے معاف کر دو۔
مورپنکھی:(ہنستی ہے)تم میری ہنسی اڑاتے ہو سرفراز مرزا(دوبارہ ہنستی ہے) بڑے بے رحم ہو تم،  میں تمہاری طرح ہوشیار نہیں ہوں۔ میں کچھ نہیں سمجھتی کچھ بھی نہیں جانتی۔ بس تم سے ایک دلاسا چاہتی ہوں۔
سرفراز:میں تمہیں کیسے دلاسا دے سکتا ہوں مورپنکھی؟!
مورپنکھی:میں تم سے صرف ایک فیصلہ چاہتی ہوں۔ اگر مجھے اپنے سے دور رکھ کر تمہارا دل خوش ہوتا ہے تو مجھے جہاں چا ہو بھیج دو میرے گھر بھجوا دو، گوالیار بھیج دو۔ کہیں بھیج دو میں  چلی جاؤں گی مگر تمہارے بغیر خوش نہ رہ سکوں گی۔ مجھے زندہ دیوار میں چن دو۔ میں زبان سے اف نہ کروں گی  اور  اگر تم مجھے پسند کرتے ہو مجھے چاہتے ہو تو مجھے کنیز کی طرح اپنے پیروں میں پڑا رہنے دو۔ ہم ایک چھوٹا سا گھر بنائیں گے۔ ہمارے بچے اس کچے آنگن میں کھیل کود کر جوان ہونگے۔ میرے لئے یہی خوشی سب سے بڑی خوشی ہے۔۔۔  میں تمہارے فیصلہ کا انتظار کروں گی۔
سرفراز:یہ سب نہ کہو۔ کچھ نہ کہو۔ مورپنکھی میرے پاس الفاظ نہیں۔ جن سے جواب دیا جاتا ہے۔ میرے پاس زبان نہیں ہے جس سے بات کہی جاتی ہے۔ خاموش کھڑی رہو۔ آج میں تمہیں جی بھرکر دیکھ لوں جب تک جتنی دیر میراجی چاہے تمہیں دیکھتا رہوں۔۔۔ دیکھتا رہوں۔
مورپنکھی:(ہنستی ہے)تم بہت عجیب ہو۔ میرا بس چلتا تو خدا سے تمہیں سمجھنے کے لئے ساری دنیا کی عقل مانگ لیتی۔
سرفراز:کاش تم پتھر کی دیوی ہوتیں تو تمہیں سنگھاسن پر بٹھا  کر تمہاری پوجا کرتا۔ تم نے انسان کا روپ کیوں لے لیا مورپنکھی۔ تم عورت کیوں بن گئیں دیوی؟!یہ تم نے کیا کیا؟!
مورپنکھی:کیسی الٹی الٹی باتیں کر رہے ہو؟
سرفراز:میری بات مانو۔ میں تم سے درخواست کرتا ہوں تم یہاں سے چلی جاؤ۔ سمجھ لو کہ سرفراز سے کبھی تمہاری ملاقات نہیں ہوئی تھی۔ بھول جاؤ کہ تالاب کے کنارے تمہیں کوئی ملا تھا۔
مورپنکھی:میں تمہاری سب باتیں مانوں گی۔ میری محبت بھوکی شیرنی نہیں سرفراز۔ میری محبت تیاگ ہے۔ وہ تمہارے اوپر سب کچھ نچھاور کرنا چاہتی ہے۔ تم سے کچھ لینا نہیں چاہتی مگر مجھ سے ایسی درخواست نہ کرو۔ جو میرے قابو میں نہ ہو۔ میں نے کہا تھا میرا دل  بڑا چنچل ہے۔
سرفراز:دل وہ چیز ہے جس پر قابو پایا جاتا ہے۔
مورپنکھی:مجھے نصیحت نہ کرو سرفراز۔ میرے بس کی بات نہیں۔
سرفراز:پرسوں ایک قافلہ شمالی ہندوستان کے لئے روانہ ہو گا۔ میں تمہیں اس کے ساتھ بھیج دوں گا۔ اچھا خدا حافظ۔
مورپنکھی:جانے سے پہلے ضرور ملنا۔ نہیں تومیں کبھی معاف نہ کروں گی۔ نہیں تو میں زندگی بھر تمہارے لئے ترستی رہوں گی۔

نواں منظر
(سرفراز مرزا کا خیمہ۔ رات کا پچھلا پہر)
سرفراز:بدری۔
بدری:میرے سردار۔
سرفراز:تم میرے دوست ہو۔ میری مدد کرو۔ مجھے بتاؤ میں کیا کروں؟ کہاں جاؤں؟؟
بدری:مجھے سب معلوم ہے سردار۔
سرفراز:مجھے بتاؤ میں کیا کروں؟
بدری:آپ نے جو کچھ کیا ہے صحیح ہے۔ مگر سردار ہر  طرف سازشیں ہو رہی ہیں۔ غفور کے تیور ٹھیک نہیں ہیں۔
سرفراز:تم میری مدد کرو گے؟!
بدری:دل و جان سے۔
سرفراز:توسنو۔ آج سے پرسوں مورپنکھی کے روانہ ہونے تک اس کے خیمے کی نگرانی تمہارے سپرد ہے۔ مورپنکھی کو ہمارے بھید معلوم نہ ہونے پائیں۔ دن رات پہرہ دینا۔
بدری:میں تیار ہوں۔
سرفراز: اور پرسوں تم اپنے ساتھ مورپنکھی  کو اس کے گھر پہنچا دینا۔
بدری:جو حکم ہو دل  و جان سے بجا لاؤں گا۔۔۔ مگر غفور سے ہوشیار رہئے گا سردار۔ اس کے ارادے خطرناک ہیں۔
سرفراز:مجھے معلوم ہے۔ وہ سرداری کے خواب دیکھ رہا ہے۔

دسواں منظر
(اسمٰعیل کا خیمہ۔رات کا وہی وقت)
غفور:سب ٹھونک بجا کر دیکھ لیا ہے۔ کم سے کم دس بارہ ہزار کا مال ہے۔ چار آدمی ہیں چاروں سوداگر۔ مال لے کے دسہرہ کے بعد دکن کے لئے نکلے ہیں۔
اسمٰعیل:تمہارے اوپر پورا بھروسہ ہو گیا ہے۔ ان لوگوں کو۔
غفور:اجی سولہ آنے بھروسہ ہے سردار۔ آدھی رات کو کہئے تو آدھی رات کو بلا لاؤں۔ غفور نام ہے میرا۔ سوٹھائی ہوں کوئی مذاق ہے۔ اس میں عمر گذاری ہے حضور کے طفیل سے۔
اسمٰعیل:تو پھر کیا دیر ہے۔
غفور:حکم کی دیر ہے۔ آپ حکم کیجئے۔
اسمٰعیل:میں حکم کرنے والا کون۔ سرفراز تمہارا سردا رہے۔ اس سے حکم لو  اور  کام شروع کرو۔
غفور:اب میں اپنی زبان سے کیا کہوں۔ آپ کو تو معلوم ہے کہ وہ رنگ رلیوں میں کھوئے ہوئے ہیں۔ ان دنوں اسے اپنا ہوش ہی کہاں ہے؟!
اسمٰعیل:بڑی خطرناک بات ہے۔
غفور:جی ہاں۔
اسمٰعیل:میں نے کہا  دونوں باتیں خطرناک ہیں۔ سردار کا رنگ رلیوں میں کھویا رہنا  اور تمہارا سردار پر الزام لگانا۔ دونوں خطرناک ہیں۔ سرفراز تمہارا سردار ہے۔ تمہیں اس کا حکم ماننا چاہئے۔
غفور:میں اس کے حکم پر اپنی جان نچھاور کرنے کو تیار ہوں۔
اسمٰعیل:لو۔ وہ خود ہی آ گیا۔ سرفراز غفور کیا کہہ رہا ہے۔
سرفراز:کیا ہے غفور۔
غفور:کل چار سوداگر  ادھر سے گزر ہے ہیں حکم ہو تو چاروں کولے آؤں۔ بڑا مال اسباب ساتھ ہے۔ میں نے استاد سے ذکر کیا تھا۔
اسمٰعیل:میں نے کہا۔ سرفراز سے پوچھو۔
سرفراز:ضرور لاؤ۔ نیکی  اور  پوچھ پوچھ۔ رات کے کھانے پران سب کا تصفیہ ہو جائے گا۔
غفور:بہتر۔
سرفراز:توکل رات کو۔۔۔ غفور:ہاں کل رات کو۔

گیارہواں منظر
(اسمٰعیل کا خیمہ۔دوسری رات کے ابتدائی حصے میں)
پہلا سوداگر :چلو اچھا ہی ہے۔ تمہارا ساتھ ہو گیا۔ نہیں تو یہ راستے سنوں ہوں بڑے کھترناک (خطرناک) ہیں۔ چلو جی۔ کس شبھ گھڑی سے کس بھاگیہ وان  کا  منہ دیکھ کر چلے تھے کہ تم لوگ مل گئے نہیں تو سوداگروں کا سفر تم جانوں بڑا جان جوکھم کا ہو وے ہے۔ 
غفور:سیٹھ جی۔ یہ توہمارا  سوبھاگیہ ہے کہ ہمارے ہاں آپ پدھارے۔
دوسرا سوداگر :وہ تو پرانی مثل ہے۔۔۔ جواہر کی قدر جوہری جانے یا بادشاہ۔
غفور:آپ نے بھی حضور کمال کیا۔ جوہری بچے ضرور ہیں مگر بادشاہ ہی سے بھلا کیا نسبت ہم لوگوں کو۔ آپ لوگ اونچے سوداگر  ہیں۔ آپ کی بات ہی کچھ  اور ہے۔
پہلا سوداگر :اجی ایسی بات کیوں سوچو ہو۔ سوداگر  بچہ سوداگر بچہ سب برابر ہیں۔ میں تو شگون کو بہت ہی سمجھوں ہوں۔
غفور:اس میں کیا شک ہے۔
پہلا سوداگر :اپنے منیم جی ہیں پنڈت رام لکھن۔ بھگوان سوگند۔جب بھی ان کا منہ دیکھ لیا کاروبار مندا ہی رہا کوئی نہ کوئی نکسان (نقصان) کچھ نہ کچھ گھاٹا  اور اپنا ایک رسوئیا ہے۔ نام تو اس کا ہے کلوا۔ مگر جب صبح سویرے منہ دیکھ لوں ہوں اس کا تو چاندی برسے ہے چاندی!
غفور:آئیے براجمان ہو جئے۔ یہ ہمارے استاد ہیں اسمٰعیل، یہ ہیں بڑے بازار کے جوہری سرفراز مرزا  اور یہ ہیں لالہ چپت رائے بہت بڑے بیوپاری ہیں۔
پہلا سوداگر :ا و ہو ہو ہو۔ یہاں تو مانو ساری اپنی برادری ہے۔
اسمٰعیل:ساری اپنی نگری کہئے سیٹھ جی۔
پہلا سوداگر :بڑی سجاوٹ بناوٹ کر کے رکھے ہو استاد اس جنگل میں کوئی خطرہ  دترہ نہیں۔
اسمٰعیل:اجی توبہ کیجئے۔ خطرے کا یہاں کیا کام۔
سرفراز:جی ہاں اس لئے ہم لوگ اتنا بہت انتظام کر کے نکلتے ہیں۔
غفور:سیٹھ جی۔ اپنے پاس چار چھ بندوقیں تین چار تلواریں تو ہر وقت جانو رہتی ہیں۔
پہلا سوداگر :تو اچھی سنائی۔ ہم لوگ بھی اب بے پھکر(فکر) ہو گئے۔
دوسرا سوداگر :سفر اچھا کٹے گا  اور چور ڈاکوؤں سے بھی حفاظت کا انتظام ہو جائے گا۔
غفور:اجی سیٹھ جی!چور ڈاکو تو ہماری طرف آنکھ بھر کر نہیں دیکھ سکتے۔ دیکھیں تو بھگوان سوگند آنکھیں نکال لیں۔
پہلا سوداگر :(عجب طرح ہنستے ہوئے) اچھا جی تب تو بہت ہی اچھا ہے۔
اسمٰعیل:غفور۔
غفور:جی استاد۔
اسمٰعیل:تم بھی ہو بڑے کاروباری آدمی۔ چار شریف بچے تمہارے مہمان ہیں  اور  تم نے خاطر تواضع بھی نہیں کی۔ کھانا لگواؤ۔
پہلا سوداگر :نہیں جی۔ کرپا ہے آپ کی۔ بھوجن سے نشچنت ہوکے آئے ہیں۔ اب تو سارے راستے ساتھ رہے گا۔ کیا فکر ہے ایسی باتوں کی۔
اسمٰعیل:پھر بھی کچھ حقہ پانی، کچھ جل پان۔
پہلا سوداگر :نہیں جی یہی کرپا بہت ہے آپ سب کی کہ ہمیں ساتھ لے لیا نہیں تو بھگوان سوگند آج کا زمانہ کلجگ ہے کل جگ۔ کون کس کی بھلائی سوچے ہے۔ سب اپنی اپنی پوری کچوری میں لگے ہیں بھگوان بچائے خون سفید ہو گیا ہے خون۔
اسمٰعیل:آپ نے ٹھیک کہا۔
غفور:استاد یہ کس جانور کی آواز ہے۔
(مور کی آواز سنائی دیتی ہے۔)
اسمٰعیل:مور کی آواز۔
پہلا سوداگر :بڑا اچھا شگون ہے مور کی آواز کان میں آ جائے تو مانو ہن برسنے لگے ہے۔ اس دن تومیں پھولوں نہیں سماؤں ہوں۔
سرفراز:شگون اچھا ہے۔
دوسرا سوداگر :اس شگون پرتو سیٹھ جی نے بڑے بڑے کام کئے ہیں۔ 
پہلا سوداگر :(ہنستا ہے)جی کچھ مت پوچھو۔ ایک دن کا قصہ کیا ہوا کہ ایک دوکان پر بیٹھا تھا لالہ مٹھن لال آئے تھے۔ ان کی لڑکی کا بیاہ تھا میں نے شگون دیکھا تو گڑبڑ۔ میں نے سوچا یہ تو برا ہوا۔ لالہ مٹھن لال کو سمجھایا تو ان کی سمجھ میں نہ آوے۔ آخر ٹھیک بیاہ کے سمے جوان کی پتری کو چھینکیں آنی شروع ہوئی ہیں تو سچ  مانیو منڈپ کی آگ مارے چھینکوں بجھ گئی۔
اسمٰعیل:(ہنستا ہے) بہت خوب۔
غفور:تو بڑے تجربے کی بات ہے۔ سیٹھ جی۔ شگون لینا بھی اب آج کل کتنوں کو آتا ہے۔
اسمٰعیل:سیٹھ جی۔ آپ تو واقعی بڑے دل چسپ آدمی ہیں۔ ارے کوئی ہے۔۔۔  پان تمباکو لاؤ۔
(سیٹھ جی  اور ان کے ساتھیوں کے گلے گھونٹ دیئے جاتے ہیں۔ وہ سب بے دم ہو کر گر پڑتے ہیں۔ ان کی لاشیں لے جائی جاتی ہیں۔)
سرفراز:سب ٹھکانے لگا دئیے گئے کم بخت۔
اسمٰعیل:شاباش۔ ساتھیو شاباش۔
سرفراز:قبریں تیا رہیں۔
مورپنکھی:(چیختی ہوئی داخل ہوتی ہے) یہ تم نے کیا کیا  ظالمو تم قاتل ہو۔تم مجرم ہو تم انسانی خون کے پیاسے ہو آہ  خدایا تو نے مجھے کن بھیڑیوں میں بھیج دیا ہے۔ تم ٹھگ ہو۔ کہو یہ جھوٹ ہے بتاؤ یہ جھوٹ ہے۔
سرفراز:(چیخ کر) بدری۔
غفور:سردار۔
سرفراز:اسے خیمے سے باہر لے جاؤ۔ یہ یہاں کیسے آ گئی؟
مورپنکھی:مجھے کسی نے آواز دی تھی خیمے میں خون ہو رہا ہے۔ میں طنابیں کاٹ کر بھاگی ہوں۔ میں نے اپنی آنکھ سے خون ہوئے دیکھا ہے۔ اپنی ان آنکھوں سے دیکھا ہے۔
سرفراز:غفور اسے خیمے میں لے جاؤ۔
مورپنکھی:(جسے گھسیٹ کر باہر لے جایا جا رہا ہے)مجھے مت گھسیٹو۔ مجھے سرفراز سے بات کر لینے دو ظالمو، خونی قاتلو میری بات سن لو۔
اسمٰعیل:میرے بیٹے تجربہ کبھی جھوٹ نہیں بولتا تمہیں اپنا وعدہ یاد ہے نا؟!
سرفراز:ہاں ابا جان۔
(پس منظر میں غفور کے خوفناک قہقہہ کی آواز بلند ہوتی ہے۔)
سرفراز:یہ کون ہنس رہا ہے۔ یہ کون مجھ پر قہقہہ لگا رہا ہے خاموش ہو جاؤ (چیخ کر) سب خاموش ہو جاؤ۔
اسمٰعیل:میرے بیٹے ہمت سے کام لو۔ یہ رومال سنبھالو۔ میں نے لگھائی سے کہہ دیا ہے قبر تیار رہے گی۔
 
بارھواں منظر
(خیمے کے باہر۔ وہی وقت)
غفور:بدری۔۔۔ آج کس مزے کی ٹھنڈ ہے۔ موسم بہار دکھا رہا ہے۔
بدری:کوئی خاص بہار تو نہیں۔
غفور:چاروں طرف بہا رہے۔ ٹھنڈک دور کرنے کی دو ترکیبیں ہیں۔ انسانی جسم کی گرمی یا انسان کی جان لینے کی خوشی۔۔۔  بھگوان سوگند جب میں موت کا سامان کرتا ہوں تو مجھے ٹھنڈ نہیں لگتی۔
بدری:آج کس کی موت کا سامان ہے۔
غفور:مورپنکھی!!تمہارے دوست کی محبوبہ۔۔۔  کوئی غفور خاں کے چنگل سے بچ کر نہیں جا سکتا۔
بدری:تم نے بڑا ظلم کیا ہے۔
غفور:میں معافی نہیں چاہا  کرتا میں کبھی معاف نہیں کرتا۔ میں نے بدلہ لے لیا ہے۔ میرا کلیجہ ٹھنڈا ہو گیا۔
بدری:اب کیا ہو گا۔
غفور:سرفراز کو اپنے ہاتھوں سے مورپنکھی  کا خون کرنا ہو گا۔ کتنی عجیب بات ہے۔مورپنکھی  کا خون سرفراز کے ہاتھوں ، جن ہاتھوں کو ہاتھ میں لے کر اس نے وفا کی قسم کھائی تھی۔ جن ہاتھوں کو اس نے پیار سے اپنی آنکھوں سے لگایا تھا۔ ان ہی ہاتھوں سے (قہقہہ لگاتا ہے) تم جانتے ہو کس نے اسے پکارا تھا۔ کون مور پنکھی کو وہاں بلا کر لایا تھا۔ سوچو بدری سوچو۔ سوچنے کو بہت کچھ باقی ہے۔
(ایک  اور قہقہہ لگاتا ہے۔)
 
تیرھواں منظر
(مورپنکھی کا خیمہ، مورپنکھی فرش پر پڑی سسک رہی ہے۔)
سرفراز:مورپنکھی!
مورپنکھی:تم ہو؟!
سرفراز:ہاں۔۔۔ میں ہوں۔ تم نے میرا اصلی روپ دیکھ لیا۔
مورپنکھی:ہاں۔
سرفراز:تم نے دیکھ لیا ہم سب ٹھگ ہیں۔ ہم انسانوں کے خون کے پیاسے ہیں۔ ہم لوٹتے ہیں۔
مورپنکھی:ہاں۔مجھے معلوم ہو گیا۔
سرفراز:میں اسی لئے کہتا تھا میرا اصلی روپ دیکھو گی تو میرے منہ پر تھوک کر چلی جاؤ گی۔ مجھ سے نفرت کرنے لگو گی۔ مجھ سے ہمیشہ کے لئے منہ موڑ لو گی۔
مورپنکھی:تم ٹھگ ہو۔
سرفراز:ہاں۔ ٹھگی میرا پیشہ ہے۔
مورپنکھی:تو مجھے ٹھگ لو۔ میری گردن سے یہ زیور، ہاتھوں کے سونے کے کڑے۔ یہ پازیب، یہ گلے کا جڑاؤ ہار، یہ سب اتار لو۔ میں خوشی سے تمہیں دیتی ہوں۔ لو اسے لے جاؤ۔
سرفراز:ہم خیرات نہیں لیا کرتے۔
مورپنکھی:جاؤ ساتھیو سے کہو کہ نواب نے ساری جائیداد میرے نام لکھی ہے۔ ان کے سارے روپیہ کی وارث میں ہوں۔ میں یہ سارا روپیہ سرفراز کو دیتی ہوں۔ میں یہ سارا روپیہ تم سب میں بانٹنے کو تیار ہوں۔
سرفراز:کیا کہہ رہی ہو مورپنکھی؟
مورپنکھی:میں آج بھی تمہیں چاہتی ہوں سرفراز۔
سرفراز:مورپنکھی؟!!!
مورپنکھی:ہاں میرے ٹھگ!میرے لٹیرے دوست!!میں نے تجھے چاہا ہے۔ میں نے کہا تھا نا میں نے انسانوں پر بھروسہ کرنا سیکھا ہے ، محبت زہر نہیں ہے امرت ہے  اور اگر  میرے پاس امرت ہے تو تمہارے اندر کی سچائی ضرور ابھرے گی۔ تم اتنے پیارے ہو اتنے خوبصورت ہو، تم قاتل  اور خونی نہیں رہ سکتے۔ میرا پیار تمہیں جیت لے گا۔ میری محبت تمہیں پاک کر دے گی۔ مجھے بھروسہ ہے مجھے انسان سے پیا رہے۔
سرفراز:قاتلوں میں انسانیت ڈھونڈتی ہو؟!
مورپنکھی:ہاں۔۔۔ میرا خیال غلط ہے؟!
سرفراز:بالکل غلط،  
مورپنکھی:تو پھر میرا آخری تیاگ قبول کر لو۔ اپنے ہاتھ سے یہ جڑاؤ  ہار اتار لو  اور  میری گردن میں اپنا خونی رومال ڈال دو۔ اس کی گرہ باندھو۔’’تمباکو لاؤ‘‘ کی آواز دو۔ میں تمہاری آغوش میں ہنستے ہنستے جان دے دوں گی۔۔۔  لاؤتمہارا رومال کہاں ہے۔
سرفراز:مورپنکھی۔
مورپنکھی:مورپنکھی نے جان کی بازی لگائی تھی۔ وہ اسے ہنستے ہنستے ہار بھی سکتی ہے۔ تم جیت جاؤ گے میرے لئے یہی خوشی کیا کم ہے !!
سرفراز:مجھ سے آج تک کسی نے ایسی باتیں نہیں کیں۔ تم عجیب ہو۔
مورپنکھی:ہاں میں عجیب ہوں۔کیونکہ مجھے تم پر بھروسہ ہے کہ جب تم میری لاش کو قبر میں لٹکانے لگو گے تو تمہارے  اندر کا چھپا ہوا انسان جاگے گا  اور  تمہارا گریبان پکڑے گا۔ وہ تم سے پوچھے گا تم انسانوں کو کیوں مارتے ہو۔ ان انسانوں کاکیوں خون کرتے ہو۔ جو تمہیں پیارے ہیں۔ جو تمہیں پیار کرتے ہیں۔ جو زندگی کی ایک چھوٹی سی خوشی کے لئے اپنی جان تک نچھاور کرتے ہیں۔ میں تمہارے خوابوں کی ملکہ بنوں گی تمہارے خیالوں پرمیرا راج ہو گا میں تمہیں جیت لوں گی میں تمہیں ہمیشہ کے لئے جیت لوں گی۔۔۔ میں تم سے موت مانگتی ہوں میرے شہزادے لاؤ مجھے موت دے دو۔
سرفراز:لاؤ میں تمہارا ہار اتارتا ہوں۔
مورپنکھی:(سر جھکا دیتی ہے) اتار لو۔
سرفراز:(گردن پکڑ کر)اس خوبصورت گردن میں ایک لمحے بعد میرا رومال ڈال دیا جائے گا  اور یہ نازنین  کامنی ہمیشہ کے لئے موت کی نیند سو جائے گی۔۔۔ میرے ہاتھوں !میرے ہاتھوں !(چیختا ہے) نہیں ! نہیں !! نہیں !!! میں نہیں مار سکتا۔ میں اسے نہیں مار سکتا۔۔۔  میں اسے نہیں مار سکتا!۔
(خیمے سے دونوں ہاتھوں سے منہ چھپا کر باہر نکلنا چاہتا ہے کہ اسمٰعیل داخل ہوتا ہے  اور  اس کے پیچھے پیچھے غفور بھی ہے۔)
اسمٰعیل:سرفراز۔۔۔ خیمے سے باہر کیوں نکلتے ہو؟!
سرفراز:ابا جان میں اسے نہیں مار سکتا میں کسی انسان کو نہیں  مار سکتا۔ یہ بھلے برے سب میرے ہیں۔ سب مجھ جیسے ہیں۔ میں ٹھگ نہیں ہوں۔ میں ٹھگ نہیں ہوں۔ میں ٹھگ بننا نہیں چاہتا مجھے انسان بننے دو۔ خدا کے لئے مجھے انسان بننے دو۔
اسمٰعیل:میرے بیٹے کیا کہہ رہے ہو؟!میرے بیٹے؟!
غفور:سردار تم نے حلف اٹھایا ہے تم نے بھوانی ماتا کی سوگند کھائی ہے۔ اس کے غضب سے ڈرو۔
اسمٰعیل:تم نے قسم کھائی تھی۔
سرفراز:میں آج ساری قسمیں توڑنا چاہتا ہوں۔ یہ سب جھوٹی قسمیں ہیں۔ میں آج سے باغی ہوں۔ میں آج سے سارے قول و قرار سے پھر تا ہوں۔ مجھے جانے دو!مجھے چھوڑ دو!!
غفور:سردار تم بھول رہے ہو اس کی سزا موت ہے۔
سرفراز:اگر زندگی کی چاہت کی سزا موت ہے تو یہ مجھے قبول ہے۔میں زندہ رہنا چاہتا ہوں میں انسانوں کو نفرت کی جگہ پیار دینا چاہتا ہوں اتنا پیار اتنی محبت اتنی ہمدردی کہ یہ دنیا پیار اور خوشی سے بھر جائے۔
اسمٰعیل:اس کا دماغ پھر گیا ہے !
مورپنکھی:ایسا نہ کہو آج شاید زندگی میں پہلی بار یہ ہوش میں آئے ہیں۔
اسمٰعیل:خاموش!لڑکی، ارے کوئی ہے۔۔۔ تمباکو لاؤ۔
(سرفراز کا گلا گھونٹا جاتا ہے۔)
مورپنکھی:مار ڈالا!بزدلو!تم زندگی بھر اس کی روح کا گلا گھونٹتے رہے۔ ایک بار صرف ایک بار اس کے اندر کا انسان جاگا۔ تم نے اس کا بھی گلا گھونٹ دیا۔ مجھے بھی مار ڈالو۔ میرا بھی گلا گھونٹ دو۔ میں چلاؤں گی۔ فریاد کروں گی۔ میں چیخ چیخ کر آسمان سر پر اٹھا لوں گی۔
اسمٰعیل:اس لڑکی کو بھی۔۔۔ 
(ڈراپ سین)
***
ماخذ: ’’مورپنکھی اور دوسرے ڈرامے ‘‘
مکتبۂ دین و ادب
لکھنؤ
 

ڈاکٹر  محمد حسن

مولسری کے پھول

بڑے سرکار:عبداللہ تم نے منگلا تانگے والے سے کہہ دیا ہے نا۔ کہیں ایسا نہ ہو گاڑی کا وقت نکل جائے۔ آج چھوٹے میاں کو لکھنؤ جانا ہے۔
عبداللہ:ہاں سرکار۔ منگلو تو اب آتا ہی ہو گا۔ لکھنؤ کی گاڑی تو پھر بھی رات گئے جاوے ہے۔ ابھی تو دیر ہے۔
بڑے سرکار:ہاں بھئی ریل کا معاملہ ہے۔ حقہ بالکل ٹھنڈا ہو گیا ہے۔
عبداللہ:ابھی بھرکے لاتا ہوں۔ اوپلا تو دبا آیا تھا۔
بڑے سرکار:نہیں رہنے دو۔ پر چوکس رہنا۔ ذرا سامان وامان ٹھیک کر دینا۔
عبداللہ:اب چھوٹے سرکار کب  آویں گے؟
بڑے سرکار:اب یہ کوئی اپنے بس کی بات ہے عبداللہ۔ اونچی پڑھائی پڑھنے جا رہے ہیں۔ جب چھٹی ملے گی تبھی آئیں گے  اور بھئی ایمان کی بات تو یہ ہے کہ ماں باپ جو سینے پر پتھر رکھ اولاد کو جدا کرتے ہیں۔ تو یہی سوچتے ہیں کہ لڑکا پڑھ لکھ کر قابل ہو جائے۔ دو تین سال بعد انگریزی کی سند لے آئے گا تو کہیں تحصیل داری ڈپٹی کلکٹری کی سند لے آئے گا۔ گھر بھر کی روٹیوں کا سہارا ہو جائے گا۔
عبداللہ:پر سرکار۔ چھوٹے میاں کی ابھی عمر ہی کیا ہے۔ ساری عمر تو کبھی  گھر سے پاؤں نہیں نکالا۔ اکیلے اتنے بڑے شہر میں ماں باپ سے دور کیسے رہیں گے؟
بڑے سرکار:جب تک زمینداریاں تھیں بات ہی  اور تھی عبداللہ(حقہ گڑگڑاتے ہیں) حقہ بالکل ٹھنڈا ہو گیا کم بخت۔زمیندار کے بچے کو لکھ پڑھ کر کرنا ہی کیا  تھا وہی کنواں کھودنا وہی پیٹ بھرنا۔ اب تو تعلیم نہ ہو گی تو کوئی بھیک بھی نہ دے گا۔ سچ کہا ہے کسی نے :
؂ جن کے رتبے ہیں سوا ان کو سوا مشکل ہے 
عبداللہ:بڑا برا زمانہ آن لگا مالک۔ چودھویں صدی ہے سنا تھا۔ اولاد ماں باپ سے بچھڑ جائے گی بھائی  بھائی سے الگ ہو گا۔ ماں جائے سے مایا جایا جدا ہو گا۔ سو وہی ہو رہا ہے۔ جو کچھ ہو جاوے تھوڑا ہے۔
بڑے سرکار:ہاں عبداللہ۔ جو کچھ خدا دکھائے سو ناچار دیکھنا۔
حفیظن:چھوٹے میاں کو اندر بلاوے ہیں۔ چھوٹے میاں !
بڑے سرکار:کون پکار رہا ہے۔
عبداللہ:حفیظن  بوا حویلی سے آئی ہے۔ چھوٹے میاں کو پکار رہی ہے۔
بڑے سرکار:کہہ دو یہاں نہیں ہیں۔ وہ اندر گھر میں اپنا سامان ٹھیک کر رہے ہوں گے۔(Change Over)  
بیگم:اے ہے بچے اب ہو چکا سامان ٹھیک۔ خدا کے لئے دو گھڑی کے لئے میرے پاس آ بیٹھ۔ اب اتنے دنوں کے لئے نظروں سے اوجھل ہو رہا ہے۔ تجھے کیا معلوم کیسے سینے پر پتھر رکھ کر تجھے لکھنؤ بھیج رہی ہوں۔
چھوٹے میاں :ابھی آیا امی۔۔۔ بولو کیا بات ہے۔
بیگم:دیکھ یہ حفیظن  بوا تجھے ڈھونڈتی پھر رہی ہیں باہر مردانے تک میں آوازیں دے آئیں۔ چچی نے بلایا ہے دو قدم  پر توہے ہی حویلی سلام کرنے تو جانا ہی ہے۔
چھوٹے میاں :نہیں امی اس وقت تو بہت کام پڑا ہوا ہے۔ جاتے میں تانگہ رکوا کر تھوڑی دیر کے لئے وہاں اتر جاؤں گا۔
ریحانہ:اب بتاؤ امی۔ یہ جرابیں کسی کومل سکتی تھیں بھلا۔ کتابوں کے بیچ میں رکھی ہوئی ہیں۔ میلے کپڑے ڈھونڈتے ڈھونڈتے  مر گئی۔تم ہی بھیا کی بڑی طرفداری کرتی ہو اب بتاؤ صبح سے یہ وقت آ گیا۔ قمیص جوتوں میں پڑا ہوا ملا۔ میلا بنیائن تخت کے نیچے پڑا ہوا ہے۔
بیگم:ارے تو کیا ہوا آخر بہن ہے اتنا کام  تو کرنا ہی چاہئے۔ سہرا باندھتے وقت حق بھی تو تو ہی لے گی۔
ریحانہ:ارے یہ کیا حق دیں گے۔ صاف آنکھیں پھیر لیں گے۔
چھوٹے میاں :امی یہ تو بے صبری ہے بے صبری اے تو تم ابھی سے حق وق دلا کر کسی اسے ویسے کے سر باندھ کر چلتا کرو۔
ریحانہ:دیکھ لینا امی۔ یہ تو لکھنؤ جا  کر سارے کپڑے ادھر ادھر  کھو دیں گے۔ وہاں کون ان کی دیکھ بھال کرے گا۔ یہ ٹھہرے لاٹ صاحب وہاں جا کر معلوم ہو گی ریحانہ کی قدر۔
بیگم:ہاں بیٹی۔ یہ تو ٹھیک کہتی ہے۔ پر جیسی پڑتی ہے بھرنی ہی ہوتی ہے کیوں حفیظن  بوا۔
حفیظن:ہاں بیٹا تمہارے جی کو شاباش ہے بیگم صاحب کے اکلوتے لال کو آنکھوں سے اوجھل کر کے کالے کوسوں پڑھنے کو بھیج رہی ہو بھلا نوابوں کے خاندان میں اتنی پڑھائی کون پڑھے ہے۔ اپنے جگر کے ٹکڑے کو کون جدا کرے ہے۔
بیگم:لیکن بوا۔ اب زمانہ بدل گیا ہے۔ پہلے کبھی کسی نے ہمارے گھر خاندان میں نوکری کا نام بھی نہ سنا تھا اب اس کے بغیر گذارا مشکل ہے۔
حفیظن:ہائے ہائے کیا زمانہ آن لگا۔ اچھے تھے جو اپنی مزے میں گذار گئے۔ بیگم صاحب۔ ذرا ایک چٹکی تمباکو دینا۔ خدا تمہارا بھلا کرے۔ اے لو میں تو بھول ہی گئی۔ ہماری بیوی جی نے اپنے بھتیجے کے لئے یہ امام ضامن بھیجا ہے۔
بیگم:ارے یہاں کا ہے کو بھیج دیا۔ وہ خود ہی سلام کرنے جاتا۔ اپنے ہاتھ سے باندھ دیتیں۔
حفیظن:چلتے چلتے کہہ دیا تھا کہ حفیظن اپنے ہاتھ سے بچے کے بازو میں باندھ دینا  اور  نذر اتار کر آنا۔
چھوٹے میاں :اب کتنے امام ضامن بندھیں گے میرے۔ بھلا دیکھو تو سارا ہاتھ تو جکڑ کر رہ گیا ہے۔
بیگم:چھوٹے میاں ان باتوں میں بولا نہیں کرتے۔
چھوٹے میاں :اچھا لو باندھ دو۔  اور دو۔ چار۔ چھ۔ جتنے امام ضامن چا ہو باندھ لو۔ جو ایک حرف زبان سے نکالوں تو جو چور کی سزا وہ میری۔
ریحانہ:ابھی تومیں بھی امام ضامن باندھوں گی بھیا۔
چھوٹے میاں :چل چڑیل۔
ریحانہ:میں تو باندھوں گی۔ امی دیکھو۔۔۔ 
چھوٹے میاں :اچھا چل باندھ جلدی۔ ہر وقت کترنی کی طرح زبان چلتی ہے۔ شریر کہیں کی۔ تجھے تو ایسے سے بیا ہوں گا کہ کبھی میکے بھیجے ہی نہیں۔
ریحانہ:دیکھو امی۔۔۔ 
چھوٹے میاں :(نقل اتار کر) دیکھو امی۔ ارے دیکھو امی، کیا تو تو بڑی اچھی بہن ہے ہماری۔ میں تو جب بھی لکھنؤ سے آؤں گا تیرے لئے اچھے اچھے دوپٹے۔ جمپر اور سینڈل خرید کر لاؤں گا ہاتھوں کے لئے خوبصورت خوبصورت چوڑیاں  اور جب پاس کر کے تحصیلدار ہو جاؤں گا  اور  پھر تو ہو جائے گی تحصیلدار صاحب کی بہن پانچوں انگلی گھی میں  اور  سر کڑھائی میں۔۔۔ کیا سمجھی۔
(ہنستی ہے۔)
بیگم:اے لو وہ تو باغ باغ ہوئی جا رہی ہے کیا کیا وعدہ وعید ہو رہے ہیں بہن بھائی میں۔۔۔ اچھا اب چلو ریحانہ ذرا بھیے کے لئے کھانا نکال کر لے آؤ۔ گاڑی کا وقت آن لگا ہے۔ بھوک تو اس وقت کیا لگی ہو گی پھر بھی دو نوالے پیٹ میں ڈال کرپانی پی لے سہارا ہو جائے گا۔ پتہ نہیں راستے میں کھانا ملے نہ ملے۔
ریحانہ:ابھی لائی۔۔۔ امی۔
حفیظن:اچھا بیگم صاحب تو پھر میں چلوں۔
بیگم:ہاں میرا سلام کہنا اپنی بیوی جی سے  اور کہہ دینا کہ ان کا بھتیجا ابھی آ رہا ہے سلام کرنے  اور ہاں ناہید تو اچھی ہے۔
حفیظن:ناہید بیٹا(آہ) ہاں اچھی ہی ہے۔ بچاری کا روتے روتے  برا حال ہے۔ تم جانو دونوں ایک ساتھ پلے بڑھے ہیں۔ بچپن سے کبھی ساتھ نہیں چھوٹا۔ اس نے روتے روتے آنکھیں سجائی ہیں۔ماں نے جب کل ڈانٹ بتائی تو کہیں آنکھ کا آنسو رکا۔
بیگم:ہاں پہلی بار یہ دونوں الگ ہو رہے ہیں۔ خدا جلد پھر ملائے۔
حفیظن:آمین۔ مگر ایمان کی بات یہ ہے بیگم صاحب کہ غریب بچی ہے۔ لاکھوں میں ایک ہے در نجف ہے۔ عادت کی۔ خصلت کی۔ اچھی شکل و صورت۔ چندے آفتاب چندے ماہتاب۔ تمہارے گھر میں تو ایسے گھل مل جائے گی جیسے بچپن سے یہیں ہی رہو۔ اپنا خون اپنا کنبہ تمہیں تو  خدا نے بن مانگے موتی دے دیا۔ اپنے ہاتھ سے جوڑی بنائی ہے اللہ میاں نے۔
بیگم:میں بھی یہی سوچ رہی ہوں۔ حفیظن بوا۔ ذرا تعلیم سے نبٹ جائے لڑکا تو سیدھی چچی کی چوکھٹ پر پہنچوں گی۔ ریحانہ کھانا نکال لیا تو نے ، ارے تو چپکا بیٹھا بیٹھا ہماری باتیں کیا سن رہا ہے۔ میرا لڑکا بھی بڑا بھولا ہے۔ شادی بیاہ کی باتوں سے لڑکیوں کی طرح شرماتا ہے۔
ریحانہ:یہ لو کھانا آ گیا۔
حفیظن:اللہ نظر بد سے بچائے۔ خدا شہر والوں کی آنکھوں میں خاک ڈالے۔ لاکھوں میں ایک لڑکا ہے۔ مگر دیکھنا بھیا۔ شہر والے  تو سنتی ہوں حرفوں کے بنے ہوتے ہیں۔ ان سے ذرا ہوشیار رہنا۔ بیگم صاحب تمہیں یاد ہو گا۔ نیازو میری بھانج بہو کا لڑکا اچھا خاصا تھا۔ شہر گیا تھا بس جو شہر کی ہوا لگی تو اس نے یقین مانو کینچلی بدل لی۔ اب تو وہ نیازو ہی نہیں رہا۔ سر میں تیل پھلیل۔ آنکھوں میں کجرا۔ ٹیڑھی مانگ نکالے۔ سوٹ بوٹ ڈاٹے ،  مونچھ داڑھی منڈا وہ تو پورا جنٹلمین ہو گیا وہ  تو بہن میری کوڑی کام  کا نہیں رہا۔
چھوٹے میاں :میں تو وہاں پڑھنے جا رہا ہوں حفیظن  بوا۔ کوئی جادو سیکھنے تھوڑا ہی جا رہا ہوں۔
حفیظن:میرا تو بھیا اسی دن سے شہر کے نام سے جی دھک دھک کرنے لگے ہے۔ طرح طرح کی تو چڑیلیں اپنی صورتیں بنائے پھر ے ہیں۔آڑی مانگیں نکالے ہیں۔ اونچی ایڑی کا وہ کیا ہو وے ہے کیا نام اللہ تمہارا بھلا کرے ، سینڈل پہنے پھر ے ہیں کہ پاؤں ذرا رپٹ جائے تو منہ  کھڑاؤں ہو جائے  اور جی لبھانے کے گر یاد ہیں کم بختوں کو کہ شریف آدمی کا بچ نکلنا مشکل ہو وے ہے۔ اللہ رحم کرے توبہ اللہ میری توبہ۔
بیگم:لو تم کھانا شروع کرو۔
حفیظن:اچھا تو میں چلی بیگم صاحب۔ سلام کہہ دوں گی  اور ناہید بیٹا کو پیار کر دوں گی تمہاری طرف سے۔
بیگم:ہاں  اور کہہ دینا۔یہ ابھی آ رہا ہے سلام کرنے۔
حفیظن:اچھا تو میں چلی۔
چھوٹے میاں :میرا بھی سلام کہہ دینا حفیظن بوا چچی جان  اور۔۔۔ 
حفیظن:اچھا تو بیگم صاحب سلام۔
بیگم:چھوٹے میاں ، سنا تم نے حفیظن کیا کہہ رہی تھی؟
چھوٹے میاں :ہاں امی۔
بیگم:پھر کیا رائے ہے تمہاری۔ مجھے تو بھیا تیری مرضی کا بھی دھیان ہے ناہید بچاری ہے تو غریب مگر اپنا خاندان ہے اپنا خون ہے پھر بچپن سے تیرے ساتھ پلی ہے۔
چھوٹے میاں :اب میں کیا کہوں گا امی۔
بیگم:میں نے تو کہہ دیا ہے کہ تعلیم پوری ہو جائے۔ ابھی سے لڑکی مانگے لیتی ہوں۔ ادھر تیری نوکری پکی ہوئی ادھر بیاہ  کا بندوبست ہو جائے گا۔
چھوٹے میاں :جیسا تم سمجھو۔
ریحانہ:اب کیسے شرمائے بیٹھے ہیں بچارے (ہنستی ہے)مگر سمجھ لو لکھنؤ سے پہلے میرے لئے دوپٹہ لانا ہو گا نہیں تو ناہید باجی  کا دوپٹہ چھین لوں گی۔
باہر سے آواز:چھوٹے میاں تانگہ آ گیا؟
چھوٹے میاں :ابھی آیا منگلو دادا۔
بیگم:کم بخت نے بچے کے دو نوالے بھی چین سے نہ کھانے دیئے۔ ارے تو نے کھایا ہی کیا ہے؟یہ لے شامی کباب تو ایک  اور  لے لے۔
چھوٹے میاں :بس بس امی۔
بیگم:دیکھو بیٹا۔ ہر روز خط لکھنا۔ میں روز تیرے خط کا انتظار کروں گی۔ ہوشیاری سے رہنا خرچہ بھی دیکھ بھال کے کرنا تو تو جانتا ہی ہے۔ آج کل تیرے ابا کا ہاتھ تنگ ہے  اور شہر کے اللوں تللوں سے ہوشیار رہنا۔ میرے بچے تیرے اوپر سارے گھر بارکو سنبھالنے  کا بار پڑے گا۔
چھوٹے میاں :امی تم اطمینان رکھو۔
بڑے سرکار:ارے بھئی چھوٹے میاں اب جلدی کرو۔ تانگہ کب کا ڈیوڑھی پر لگ گیا۔ بیگم تم ذرا پردہ میں ہو جاؤ تو عبداللہ آ  کر سامان اٹھا لے۔
بیگم:اچھا۔ ریحانہ تھوڑی دیر کے لئے دالان میں آ بیٹھو۔
بڑے سرکار:چھوٹے میاں !
چھوٹے میاں :ابا جان۔
بڑے سرکار:تم سے گھرکی حالت چھپی نہیں بیٹا۔ اپنا پیٹ کاٹ کر جمع  جتھا نکال کر تمہیں پڑھنے بھیج رہا ہوں۔ تمہاری اماں کے زیور کا ایک ایک چھلا بیچ کر تمہاری تعلیم میں خرچ کر دوں گا مگر اب اس گھرکی پتوار تمہارے ہاتھ ہے۔ چھوٹے میاں۔ جی لگا کر پڑھنا۔ یہ سمجھ کر پڑھنا کہ تم کسی کی امانت ہو اور تمہارے اوپر سارے گھر کا بوجھ ہے۔ یہ ساری نیا تمہارے ہی سہارے پھر پار لگے گی دیکھو میرے بیٹے کہیں بہک نہ جانا۔ جی جان لڑا دینا۔ میری بوڑھی ہڈیوں میں اب  اور کس بل بھی نہیں ہے۔
چھوٹے میاں :ابا جان آپ سے دور رہ کر بھی آپ کے پاس ہمیشہ رہوں گا۔
بڑے سرکار:بیٹا۔ خدا تمہیں خوش رکھے۔ اچھا اب اپنی ماں  اور بہن سے بھی رخصت ہو آؤ۔
عبداللہ:سارا سامان رکھ دیا ہے بڑے سرکار۔ منگلو بیلوں کے لئے بھوسا مانگ را ہے۔
بڑے سرکار:دے دیا ہوتا۔
عبداللہ:میں نے کہا سرکار سے پوچھ لوں۔ گاڑی کا وقت قریب آن لگا ہے۔
بڑے سرکار:اچھا تو کہہ  دو لوٹتے میں لے جائے گا۔ چلو چھوٹے میاں گاڑی کا وقت ہو گیا۔
چھوٹے میاں :آیا ابا جان۔
عبداللہ:چلو بھئی منگلو سوار ہو۔ اب دکھلا اپنی چال  اور دیکھ تیری حویلی کے سامنے دو منٹ کو روک لیجو۔ چھوٹے میاں اپنی چچی اماں کو سلام کرنے جائیں گے۔ یہ چل۔ بسم اللہ۔ بسم اللہ۔
ناہید:(آنسوؤں کو روک کر)گاڑی جانے میں بہت کم وقت رہ گیا ہے کیا؟
چھوٹے میاں :کون؟ناہید۔ ارے تم۔ زینے کے نیچے والے کمرے میں کیا کر رہی ہو؟
ناہید:(سسکی) مجھے انتظار کرنے کی بھی اجازت نہیں ہے کیا۔
چھوٹے میاں :چچی جان کہاں ہیں۔
ناہید:اوپر ہیں۔
چھوٹے میاں :کوئی تمہیں یہاں دیکھ لے گا تو کیا کہے گا۔
ناہید:یہی کہے گا کہ تمہیں رخصت کرنے آ گئی تھی۔ تم اتنے بہت سے دنوں کے لئے باہر جا رہے ہونا۔
(سسکی)
چھوٹے میاں :لیکن ذرا دیکھ  تو حالت کیا بنا رکھی ہے اپنی۔ بال بکھرے ہوئے ہیں۔ چہرے پر ہوائیاں اڑ رہی ہیں۔ اسی شکل پر انتظار کرے گی میرا۔ ادھر آ۔ ٹھہر۔ لامیں تیرے بال ٹھیک کر دوں۔یہ دیکھ ایسے۔ (بالوں کی لٹ چہرے پرسے ہٹا دیتا ہے) ہت تیرے کی پھر وہی لٹ چہرے پر آ گئی۔
(ناہید کی ہنسی)
ناہید:میں تمہاری راہ دیکھو گی پردیسی۔ تم مجھے بھولو گے تو نہیں۔
چھوٹے میاں :کوئی اپنے کو کبھی بھول سکتا ہے دیوانی۔
ناہید:میری قسم؟
چھوٹے میاں :لا ہاتھ لا۔ میرا ہاتھ خوب کس کے پکڑنا۔ اس موم بتی کی لو کے اوپر رکھ کر ہم دونوں قسم کھاتے ہیں کہ دونوں زندگی کے سارے دکھ درد ساتھ جھیلیں گے۔ ہمیشہ کے لئے سدا کے لئے۔
ناہید:ہائے۔ کیسا داغ  لگا لیا ہے اپنے ہاتھ میں۔ ہائے میرے اللہ۔ بڑی جلن ہو رہی ہو گی۔
چھوٹے میاں : اور تیرے ہاتھ میں جلن نہیں ہو رہی ہے۔
ناہید:میں بہت خوش ہوں۔ آج میں بہت خوش ہوں۔ لاؤ مجھے اپنا ہاتھ دو۔
چھوٹے میاں :بس اب اچھی بچی بن جاؤ۔ آنسو پونچھو۔ میری واپسی کا انتظار کرنا میری کامیابی کی دعا کرنا۔ میں چچی جان سے ملنے جاتا ہوں۔
ناہید:وہ پوچھیں گی ہاتھ کیسے جل گیا۔
چھوٹے میاں :کہہ دوں گا آپ کی صاحبزادی نے جلایا ہے۔ بس۔
(ناہید کی ہنسی)
ناہید:شریر کہیں کے؟!
چھوٹے میاں :اچھا میں چلا۔ خدا حافظ۔ چچی جان سے مل کر رخصت ہو جاؤں گا۔ خدا حافظ۔
ناہید:خدا حافظ۔
(تانگے کی آوازChange Over   ریل گاڑی کا شور۔ شہر کی ہلچل، اخبار والوں کی آوازیں۔ بسوں  اور موٹروں کی آوازیں۔)
رمیش:(قہقہہ)کیا کہا پارٹنر۔ تمہیں ہماری جان کی قسم۔ ذرا ایک بار پھر بتانا۔ تمہیں گھرکے لوگ کس نام سے پکارتے تھے۔
چھوٹے میاں :چھوٹے میاں کہتے تھے۔
رمیش:(قہقہہ) ارے سن رہا ہے۔ رونالڈ کالمین کے بچے۔ مسٹر جاوید  کو گھر پر لوگ چھوٹے میاں کہتے تھے۔
مجید:ہاں ہاں سن رہا ہوں تو اس میں ہنسنے کی کیا بات ہے ہیرو۔
رمیش:دیکھو مسٹر جاوید۔ برا مت ماننا۔ اس مجید کے بچے کو رونالڈ کالمین کہتا ہوں نا۔ مونچھوں کا بالکل وہی کٹ۔ قسمت کا ذرا ہیٹا نکل  گیا کم بخت نہیں تو کہیں ہالی وڈ میں عیش کر رہا ہوتا۔ زوں سے فرسٹ کلاس بیوک پر نکلتا تو مارے خوشبو کے راستے چلنے والے بے ہوش ہو جاتے۔ ہائے ہائے ایم اے ، ایل ایل بی میں جھک مار رہا ہے۔ اسے کہتے ہیں۔ زاغ کی چونچ میں انگور خدا کی قدرت۔
مجید:ارے ہیرو کی دم کبھی تو موقع کا شعر پڑھ دیا کر۔ اس رمیش کی باتوں میں نہ آنا جاوید میاں۔ یہ ہنسی مذاق بہت کرتا ہے۔ مگر دل کابرا نہیں ہے۔ گو دل نے اسے بری جگہ اٹکا دیا ہے۔
رمیش:میاں جاوید اب تم سے کیا چوری ہے ہمارے کلاس میں جسٹس ڈیسائی کی نور نظر مس  لیلا ڈیسائی پڑھتی ہے۔ مائی ڈیر غضب کی خوبصورت ہے بالکل ایوا گارڈنر ہے بنی بنائی۔
چھوٹے میاں :پھر کیا کہتی ہے وہ؟
رمیش:ہائے ہائے کیا بھولے پن کی بات کہی ہے تم نے پارٹنر؟!بھلاوہ کیا کہتی۔ کچھ کہتی ہی تو نہیں۔ یہی تو غضب ہے۔
مجید:چچا غالب کا شعر پڑھا ہے تم نے۔ چاہئے اچھوں کو جتنا چاہئے۔ وہ اگر  چاہیں تو پھر کیا چاہئے۔
رمیش:ہائے مشاعرہ لوٹ لیا ظالم نے۔ واہ واہ۔ اچھا رونالڈ کالمین۔ اب ذرا اسی بات پر جلدی سے تیار ہو  جاؤ آج میوزک کنسرٹ ہے۔ یہاں سے پہلے پکچر چلیں گے پھر ایک پیالی کافی پئیں گے کافی ہاؤس میں  اور  وہاں سے سیدھے میوزک کنسرٹ میں۔ آج وہ بھی تو ناچیں گی۔ یعنی کہ وہ۔ بس سمجھ جاؤ۔
مجید:سمجھا۔ چلو مسٹر جاوید۔
رمیش:لیکن دیکھو یار۔ بھگوان قسم یہ ا چکن۔ پاجامہ نہیں چلے گا۔ آج تم میرا گرم سوٹ پہن لو بھڑکیلی ٹائی لگا لو کہ جدھر سے گزرو دو چار لڑکیاں آنکھ ماریں۔ میں کہتا ہوں یار یہ کیا رٹ رٹ  کر سارے کمرے کا ٹمپریچر زیروZero   کئے رہتا ہے۔ ظالم۔ دوچار A-1   قسم کے سوٹ سلوا لو۔ عیش کر پارٹنر عیش زندگانی پھر کہاں !
چھوٹے میاں :اب کے منی آرڈر آئے گا تو ہو جائے گا ایک سوٹ۔
مجید:ہاں ہاں مگر اس وقت تو تیار ہو جاؤ۔
رمیش:ذرا پرواہ مت کر بادشاہ ہو۔ مجید۔
مجید:پھر کچھ  اور مصیبت۔
رمیش:میں سوچتا ہوں۔ زندگی یہی کچھ Student Days   کی ہے یار۔ باقی سب بکواس ہے اس سے پہلے لڑکے کو کچھ تمیز نہیں ہوتی۔ گدھے کی طرح کتابوں پر جٹا رہتا ہے  اور اس کے بعد جب نوکری کے چکر میں پڑتا ہے۔ تو نون تیل لکڑی سب کچھ بھلا دیتی ہے گھر میں چیاؤں  پیاؤں دس عدد بچے تگنی کا ناچ نچاتے ہیں۔ بیوی الگ ناک میں تیر پہناتی ہے  اور قرضدار، دفتر کا Boss   ، رشتے دار ناتے دار سب سالے گلا دبانے آ جاتے ہیں۔ اب تو عیش ہے عیش سب سمجھتے ہیں لونڈا پڑھ لکھ کر کلکٹر بن جائے گا۔
مجید:تجھے اب پتہ لگا ہے یہاں جو پیر مرد تین سال سے فیل ہو رہے ہیں تو اسے تو نے مذاق ہی سمجھ لیا ہے میری جان۔ زندگی بڑی ظالم ہے۔ یہاں یونیورسٹی ہوسٹل کی چھت کے نیچے مجھے ایسا لگتا ہے کہ میں ہاتھ بڑھا کر ستاروں کو چھو سکتا ہوں۔ یہاں وہی گھاٹے میں رہتا ہے جو چھوٹی باتوں پر قناعت کر لیتا ہے۔ یہاں میں نے ہرچیز کو اپنی دسترس میں پایا۔ مجھے ایسا لگا ہے کہ سب لوگوں کی طرح میرے پاس بھی کل موٹر ہو سکتی ہے۔ بنگلہ ہو سکتا ہے۔ ایک تعلیم یافتہ  اور مالدار بیوی ہو سکتی ہے  اور زندگی کی ساری نعمتیں میرے ہاتھ میں ہیں۔
چھوٹے میاں :یہ بڑی عجیب دنیا ہے مجید بھائی۔
مجید:ہاں جاوید۔ عجیب دنیا ہے لیکن اس دنیا کے باہر نکل کر یہ سارے ستارے فضا میں کہیں گم ہو جاتے ہیں  اور میں اپنے قصبے کی اندھیری گلیوں میں چھوٹی سی نوکری کے لئے مارا مارا پھر تا ہوں۔ یہاں سب کچھ مل سکتا ہے  اور بہت کچھ کھویا جاتا ہے۔
رمیش:جاوید یہ  رونالڈ کالمین فلمی ڈائلاگ بول رہا ہے۔ اسے بولنے دو۔ میری بات مانو تو صرف ایک گر یاد رکھو۔ پہلی فرصت میں ایک عدد عشق کر ڈالو۔ زندگانی پھر کہاں۔
مجید:میاں جاوید۔ اس نے تو عشق کی ایجنسی لے رکھی ہے اس کی باتوں میں نہ آنا۔
چھوٹے میاں :نہیں مجید بھائی میرا عشق وشق کرنے کا کوئی ارادہ نہیں ہے۔
رمیش:ہاہاہا کیا کہنے ہیں شہزادہ گل فام کے۔ کبھی آئینہ میں صورت ملاحظہ کی ہے صاحبزادے۔ اسی شکل پریہ غلط فہمی ہے۔ گویا ابھی آپ عشق کا ارادہ ظاہر کریں گے۔ ادھر رانی پدمنی تخت و تاج چھوڑ کر آپ کے قدموں میں سر جھکانے آئے گی  اور کہے گی ’’ہے پربھو۔ مجھے اپنے چرنوں میں جگہ دو۔‘‘ابھی چند دن کی بات ہے کہ آپ قصبے سے تشریف لائے ہیں۔ یہاں پر آپ کا ایسا ہے جیسے تھیلوں میں شترمرغ کو بند کر دیا ہو۔ ویسے کسی لکھ پتی خاندان کے چشم و چراغ بھی نہیں آپ کی قابلیت کا یہ حال ہے کہ ابھی گریجویٹ ہونے والے ہیں  اور  دماغ۔۔۔  کیا خوب:
اسی کو کہتے ہیں بلی کے سر میں چھچوندر کا تیل
چھوٹے میاں :رمیش بابو!
مجید:ابے ہیرو۔ کیوں Leg pulling   کرتا ہے یار خوامخواہ۔ 
رمیش:شہزادہ گل فام کے۔ اگر ۶مہینے کے اندر اندر یونیورسٹی کی کسی حسین لڑکی کو اپنے سے بات کرنے پر آمادہ کر لو تو یہ  رونالڈ کالمین سی مونچھیں چیل کے پیشاب میں منڈوا دوں۔
چھوٹے میاں :آپ بھول رہے ہیں رمیش بابو۔ میں بھی آپ سب کی طرح انسان ہوں۔ آپ سب کی طرح نوجوان ہوں۔
رمیش:(طنز سے) ہاں ہاں۔ کیوں نہیں۔ کیوں نہیں۔
مجید:ابے کیا ہیرو کی دم بنا پھر تا ہے۔ اگر مرد ہے تو ہاتھ  ملا شرط باندھتا ہوں کہ ۶ہفتے کے اندر اندر  جاوید سچ مچ شہزادہ گل فام ہو گا۔ اس یونیورسٹی پر تمہارے حضرت گنج  پر تمہارے Gladdar   والی سوسائٹی پر دیکھتے دیکھتے چھا جائے گا۔
رمیش:اچھا جی!
چھوٹے میاں :میوزک کنسرٹ کا ارادہ نہیں ہے کیا؟
رمیش:یار سارا موڈ اس عود بلاؤ نے تباہ کر دیا۔
مجید:چل بے میوزک کنسرٹ چل رہے ہیں۔
(بھیڑ کا شور، بات چیت، آہستہ آہستہ Fade Out Change Over  ، وقفہ۔ بارہ بجنے کی آواز۔)
رمیش:(دروازہ کھٹکھٹاتا ہے)شہزادے گل فام۔ دروازہ کھولو۔
مجید:مسٹر جاوید۔ دروازہ کھولو۔ مائی ڈیر۔
چھوٹے میاں :رات کے بارہ بجے آپ لوگوں کو گدگدی ہوئی ہے۔ میں نہیں کھولتا دروازہ سخت نیند آ رہی ہے۔
(جماہی)
رمیش:نہیں کھولے گا دروازہ۔ اچھا صبح کو مزا چکھاؤں گا۔
مجید:ابے آج اس کی کامیابی کی رات ہے ہیرو ہو گیا ہے ہیرو۔ چلو سونے دو۔
چھوٹے میاں :شب بخیر۔ گڈ نائٹ۔
 (پھر جماہی)
(Change Over) 
ثریا:میں نے آپ کو بلایا تھا۔
چھوٹے میاں :شکریہ۔ مس ثریا بیگم۔
ثریا:شکریہ تو مجھے ادا کرنا ہے۔ آپ نہ ہوتے تومیں سوچ نہیں سکتی کیا کچھ ہو جاتا۔
چھوٹے میاں :جی نہیں۔ آپ پر کوئی احسان نہیں کیا میں نے۔
ثریا:آپ بہت عجیب ہیں۔
چھوٹے میاں :میں بالکل عجیب نہیں ہوں آپ لوگ جو تہذیب کے شیش محلوں میں رہتے ہیں مخملی قالین جگمگاتے فانوس  اور  ریشمی پردوں کے پیچھے رہتے ہیں۔ انھیں باہر کی دنیا کی  ہر بات عجیب لگتی ہے۔
ثریا:مجھے عجیب آدمی اچھے لگتے ہیں۔
ثریا:مسٹر جاوید۔ آپ نے بڑی دیر کر دی۔ ہم سب پک نک (Picnic)   پر آپ کا انتظار کر رہے تھے۔
چھوٹے میاں :لیجئے میں آ گیا۔
چھوٹے میاں :آئیے اس مولسری کے پیٹر تک چلتے ہیں۔ دیکھیں کون پہلے پہنچتا ہے۔ ون۔ ٹو۔تھری۔ اسٹارٹ، (دوڑتے ہیں) رہ گئیں نہ پیچھے۔ یہ مولسری کے پھول میں نے تمہارے لئے کتنے بہت سے پھول چنے ہیں۔
ثریا:ان کا ایک چھوٹا سا کلپ بنا کر میں اپنے بالوں میں لگاؤں گی۔
ثریا:اوہ۔ مسٹر جاوید۔ بڑی دیر کر دی آپ نے۔ میں کتنی دیر سے آپ کی راہ دیکھ رہی ہوں۔
چھوٹے میاں :معاف کیجئے گا ذرا دیر ہو گئی۔
ثریا:بھئی کمال ہے۔ آج ہماری سالگرہ کی پارٹی میں بھی آپ دیر سے آئے ہیں۔ حد ہو گئی۔
چھوٹے میاں :میری طرف سے یہ تحفہ قبول کرو۔ بہت حقیر تحفہ ہے۔ مگر بڑے خلوص سے یہ نذر پیش کر رہا ہوں۔
ثریا:میرے لئے تمہارا چھوٹے سا چھوٹا تحفہ بھی سب سے زیادہ قیمتی ہو گا۔
چھوٹے میاں :شکریہ۔
ثریا:لاؤ مجھے دو۔ دیکھوں تو کیا ہے یہ انگوٹھی۔۔۔ (حیرت، تعجب  اور صدمے سے) انگوٹھی!! یہ تم نے کیا کیا جاوید۔ یہ تم نے کیا کیا۔
نوکر:جاوید صاحب کو کوئی باہر بلا رہا ہے۔
چھوٹے میاں :کون ہے؟
نوکر:میں کیا جانوں سرکار۔ کوئی بوڑھا سا آدمی ہے۔
چھوٹے میاں :اچھا میں دیکھتا ہوں۔
چھوٹے میاں :ابا جان!آپ!
بڑے سرکار:ہاں بیٹا۔ تمہارا امتحان ختم ہو گیا۔ تو بھی تم نہیں آئے۔ تمہاری ماں نے رو رو کر برا حال بنا لیا ہے۔ ریحانہ سر ہو گئی۔ میرے پیچھے پڑ گئی تو مجھے  آنا ہی پڑا۔
چھوٹے میاں :ہاں ابا۔ مجھے دیر ہو گئی۔
بڑے سرکار:اب تمہارا یہاں کیا کام ہے بیٹا۔ چلو گھر چلیں۔ اب کاروبار سنبھالو۔ نوکری ڈھونڈو(خاموش ہو کر)  اور ناہید بیٹا کب سے تمہاری راہ تک رہی ہے اب تو تمہارا کام یہاں ختم ہو گیا ہے۔
چھوٹے میاں :ہاں کام تو ختم ہو گیا ہے لیکن وہاں اس قصبے میں میرا دل نہ لگے گا۔ یہیں کوئی نوکری ڈھونڈھ لوں گا۔
بڑے سرکار:دل نہیں لگے گا!ہمیشہ وہیں پلے بڑھے ہو اب دل کیوں نہیں لگے گا۔
چھوٹے میاں :مجھے معلوم نہیں۔ مجھے کچھ بھی معلوم نہیں۔ شاید ا س سے پہلے میں نے ایسی زندگی کے خواب نہیں دیکھے تھے۔ مجھ سے ایک اجاڑ گاؤں میں دفن ہو کر نہ رہا جائے گا۔ میں وہاں خوش نہ رہ سکوں گا۔ 
بڑے سرکار: اور ناہید کا کیا ہو گا۔ وہ تو ایک مدت سے تمہارے سہارے بیٹھی ہے۔
چھوٹے میاں :اس کے لئے  اور بہت سے رشتے مل جائیں گے۔
بڑے سرکار:(غصے سے) چھوٹے میاں !
چھوٹے میاں :جھوٹ نہیں کہہ رہا ہوں ابا جان۔ میں ایک جاہل ان پڑھ دیہاتی لڑکی کے لئے اپنی زندگی تباہ نہیں کر سکتا۔
بڑے سرکار:تجھے یہ لفظ کہتے شرم نہیں آئی۔ اس پاکیزہ لڑکی کی تو نے یہ قدر کی ہے۔ میں تجھے کبھی نہیں بخشوں گا چھوٹے  یہ تو نے ہماری شرافت پر طمانچہ مارا ہے۔ میں اس سے کس منہ سے یہ بات کہوں گا یہ تیری زبان یہ بات کہنے سے پہلے کٹ کر نہ گر پڑی۔
چھوٹے میاں :میں مجبور ہوں ابا جان۔
بڑے سرکار:خبردار جو مجھے  ابا جان کہا۔ سمجھ لے آج سے میں تیرا کوئی نہیں ہوں۔ میں تیرے لئے مرگیا۔
نوکر:سرکار۔ جاوید صاحب۔
چھوٹے میاں :کیا ہے؟
نوکر:ثریا بی بی نے ڈبہ دیا ہے  اور یہ پرچہ بھیجا ہے۔
چھوٹے میاں :مس صاحب نے۔ اچھا لاؤ۔
(پڑھتا ہے۔)
’’ڈیر جاوید۔ تمہارا تحفہ واپس بھیج رہی ہوں۔ یہ تم نے کیا کیا۔ انگوٹھی کا تحفہ  اور تم سے؟میں تمہاری قدر کرتی ہوں تمہیں اپنا دوست سمجھتی ہوں لیکن تمہارا تحفہ قبول کرنا میرے لئے ناممکن ہے۔ معاف کرنا۔ ثریا۔‘‘
چھوٹے میاں :(طنز کے ساتھ دو قہقہے)بولو جاوید۔ بولو۔ اب کدھر جاؤ گے۔ ستاروں پر کمند ڈالنا چاہتے ہو۔ چاند کو ہتھیلی میں پکڑنا چاہتے ہو۔ مولسری کے پھولوں سے پیاس بجھانا چاہتے ہو۔ چمکتی بھول بھلیوں میں کھو گئے ہو۔ اب کون ہے تمہارا۔ کون ہے تمہارا۔ جو تمہاری تھی اسے تم ٹھکرا چکے جس دنیا تک تم اڑ کر جانا چاہتے ہو۔ اس نے تمہیں ٹھکرا دیا۔ بولو اب کدھر جاؤ گے۔ دیوانہ جاوید!ستم زدہ جاوید! دونوں دنیاؤں میں اکیلا تنہا جاوید۔۔۔ !
(دیوانہ وار قہقہہ لگاتا ہے۔)
***
ماخذ: ’’مورپنکھی اور دوسرے ڈرامے ‘‘
مکتبۂ دین و ادب
لکھنؤ
 


ڈاکٹر  محمد حسن

کچلا ہوا پھول

پہلا سین
(زور دار بارش)
ایک:لا الہٰ الا اللہ محمد الرسول اللہ۔
دوسرا :اللہ بس باقی ہوس۔ قبر تیا رہے۔ صاحبو مٹی دیجئے  اور مرحوم کے لئے فاتحہ۔
(سسکیوں کی آواز)
چچا:نہ روؤ بھائی، صبر سے کام لو، مرحوم کی روح کو تکلیف ہو گی، اب ان کے لئے دعائے مغفرت کرو، یہی سب کا آخری انجام ہے اللہ بس باقی ہوس۔
(بجلی کی کڑک جملہ کو کاٹ دیتی ہے۔)
ایک:بس تو یہاں قریب کہیں سے ملتی ہو گی۔
دوسرا :بارش ہے کہ آج تھمنے کا نام نہیں لیتی۔
تیسرا:قبر کی مٹی برابر کر دو بھائی  اور یہ ہار پھول سرہانے سجا دو۔
چوتھا:آؤ اس چھتری کے نیچے آ جاؤ۔ بس اسٹینڈ تک چلے چلتے ہیں۔
(بجلی کی کڑک جملے کو کاٹ دیتی ہے۔)
پہلا :اللہ بس باقی ہوس۔ اللہ باقی من کل فانی۔
دوسرا :بس یہیں قریب سے ملتی ہے۔ یہ سامنے سڑک چل رہی ہے جس پر وہ سائیکل سوار چھتری لگائے گاتا چلا رہا ہے۔(گانے کی آواز) یہ زندگی کے میلے۔ یہ زندگی کے میلے  اور۔۔۔ افسوس ہم نہ ہوں گے۔
چچا:چلو بھائی چلیں۔
 بھائی جان:شبو بھائی کو تیری گود میں سونپ چلا ہوں۔ مٹی کی چادر تجھے میں نے اپنا سب سے بڑا ساتھی سونپا ہے۔شبو بھائی، الوداع شبو بھائی۔
(رونے لگتا ہے۔)
چچا:چلو۔ عزیز من اب چلو۔ اندھیرا بڑھتا جا رہا ہے۔ سب چلے گئے۔
(بارش  اور بڑھ جاتی ہے  اور بجلی کڑک کر یکبارگی خاموش ہو جاتی ہے)
آواز:تو آخر تم آ ہی گئے۔
شبو:کون ہو تم؟
وہی آواز:(ہلکی سی ہنسی)مجھے نہیں پہچانتے۔ ہاں میں بھول گئی ابھی تو تمہارا کفن بھی میلا نہیں ہوا ہے۔ ابھی تو تم جاتی دنیا کے غلام ہو۔
شبو:غلام، میں؟
وہی:ہاں ابھی تو جسم کے بندھنوں میں جکڑے ہوئے ہو۔ جس میں تمہاری دنیا حسن  اور بدصورتی کے جلوے دیکھتی ہے۔ جس میں تم کمزور  اور  مضبوط، اعلیٰ  اور  ادنیٰ، مرد اور عورت، گورے  اور کالے کا بٹوارہ کرتے ہو۔(ہلکی سی ہنسی) مگر اب آزادی میں بس تھوڑی ہی دیر اور ہے۔
شبو:آزادی!کیسی آزادی؟
آواز:تمہارا بے داغ کفن زمین کے لاکھوں کروڑوں ان جانے مہمان چاٹ ڈالیں گے پھر وہ آئیں گے جنھیں تم نے کبھی مہمان نہیں بنایا وہ کیڑے مکوڑے ، سانپ، بچھو، کاکروچ، سنپولئے یہ سب کب سے تمہارے جسم کے بھوکے ہیں۔
شبو:تم کیسی ڈراؤنی باتیں کرتی ہو؟
آواز:(پھر ہلکی سی ہنسی) یہی تو کہتی ہوں ابھی ڈرتے ہو، سارے جسم ڈرتے ہیں ، ان پر گوشت نہیں خوف کا ماس ہے۔
شبو:تم نہیں ڈرتیں؟
آواز:کبھی ڈرتی تھی جب میرے ہونٹ جن پر شاعروں نے نظمیں لکھیں۔ چیونٹیوں کی خوراک بن گئے۔ جب میری سیاہ زلفیں جن کو کالی ناگن کہا گیا تھا مٹی میں مل کر راکھ ہو گئیں۔ میرے رخسار جن پر چاندنی ناچا کرتی تھی کیڑوں کی نذر ہو گئے۔ میرا گداز سینہ، میری نرم  اور  شفاف رانیں کاکروچ  اور جھینگر کھا گئے  اور دھیرے دھیرے  میں جسم  اور  ڈر سے آزاد ہو گئی۔
شبو:تم کون ہو؟
آواز:میں صرف چند بچی کچی ہڈیاں  اور ایک آواز، گھبراؤ نہیں موت بڑی مسیحا ہے تھوڑی دیر میں تم بھی آزاد  اور بے خوف ہو جاؤ گے۔ پھر تمہیں سانپ بچھو بھی ڈرا نہیں پائیں گے۔ موت آزادی دیتی ہے۔
شبو:آزادی  اور صورت۔
آواز:ہاں موت آزادی دیتی ہے۔ ہر قید اور بند سے آزادی۔ جب تمہاری آنکھیں مٹی میں مل چکی ہوں گی۔ تم دیکھو گے کہ انسانی جسم کیا تھا جس سے چند لمحے کی لذت لینے کو تم نے جرم قرار دیے رکھا تھا  اور  اس کے اصول مقرر کر رکھے تھے وہ فرق کیا تھا جو تم نے عورت  اور  مرد کے درمیان قائم کر رکھا تھا کیا ہم تم برابر نہیں ہیں۔
شبو:ہم تم!!!کون ہم تم؟
آواز:تم مرد اور میں عورت۔ کیا دونوں برابر نہیں ہیں؟
شبو:اس لمحے سب برابر ہیں۔ سب مٹی کے کھلونے مٹی میں۔
آواز:بارش زوردار ہو رہی ہے۔ کیڑے جلد ہی نکل کر تمہیں کھا جائیں گے پھر میری ہڈیاں تمہاری ہڈیاں بھی نکال لے جائے یا کوئی بھوکا کتا اسے سڑک کے کنارے لے جا کر بھنبھوڑنے لگے۔
شبو:چپ ہو جاؤ، خدا کے لئے چپ ہو جاؤ۔
آواز:خاموشی کس کس سچائی چھپا سکے گی۔ قبرستان والی سڑک کے کنارے بارش میں بھیگے جسم اب ملنا چاہ رہے ہیں۔ ایک لمحے کی لذت کی خاطر  اور  دیکھتے ہو آج بھی وہ لڑکی کن کن خطروں کو دل میں لئے سمٹی جا رہی ہے لذت سے دور بھاگتی جا رہی ہے۔ شاید اس لئے کہ وہ اس لڑکے کے ساتھ گھر نہ بسا سکے گی شادی، عصمت، خاندان یہ سب جسم سے آزاد ہونے کے بعد کیسی عجیب سی چیزیں لگتی ہیں۔
(ہنسی۔ طنز سے بھرپور ہنسی)
(بارش کا شور، بجلی کی کڑک)
شبو:موت کتنی عجیب ہے۔
آواز:یوں ہی کہہ لو۔ مگر زندگی عجیب تر ہے۔ وہ دن تمہیں یاد ہے جب میں بمبئی سے تعلیم پوری کر کے گھر لوٹی تھی۔

دوسرا سین
شبو:مارویلیس، ونڈر فل۔ آپ نے تو کمال ہی کر دیا۔ گھرکو واللہ ایسا سجایا ہے کہ بالکل اشوکا ہوٹل معلوم پڑ رہا ہے۔
بھابھی:آؤ شبو۔
شبو:آ رہا ہوں بھابی۔ آسمان سے زمین پر آ رہا ہوں۔ مگر یہ تو بتائیے کہ آپ کی جان کی قسم یہ دو دن میں کیا ماجرا ہو گیا۔ قصہ کیا ہے۔ کیا کسی فلم کی شوٹنگ کا پروگرام ہے۔
بھابھی:ہماری ساس کو جانتے ہو تم۔ ان کے آگے کسی کی چلتی ہے بھلا۔
شبو:پھر وہی کراس ورڈ پزل میں گفتگو شروع کر دی۔ اگر اتنا بھیجا اپنے پاس ہوتا تو کروڑ پتی ہوتے ، چار چھ کاریں زوں سے دائیں طرف سے نکلتیں ، آٹھ دس بائیں طرف سے ، یا اس وقت یہ بندۂ ناچیز چاند کی سطح پر چاند بگھی میں بیٹھا حوروں کو رجھا رہا ہوتا۔ سیدھی سادی اردو زبان میں بتائیے۔ واقعہ کیا ہے؟
بھابھی:ہماری ساس کے ایک اکلوتی بیٹی ہے ناہید۔
شبو:ہے۔
بھابھی:وہ پڑھ لکھ کر ایم اے پاس ہو کر بمبئی سے لوٹ رہی ہے۔
شبو:لوٹ رہی ہے تو پھر۔
بھابھی:تو پھر اس کا استقبال۔
شبو:واللہ اتنی سی بات جسے افسانہ کر دیا۔
بھابھی:نہیں شبو!افسانہ نہیں بالکل حقیقت ہے۔
شبو:آداب!اماں حضور۔
بیگم:جیتے رہو بیٹے۔ میں نے تمہیں اسی لئے بلایا تھا۔ ناہید کا ہاتھ بچپن ہی میں ہم تمہارے ہاتھ میں دے چکے ہیں۔ آج ہم چاہتے ہیں کہ منگنی کی رسم بھی ادا ہو جائے۔
شبو:کمال کر دیا اماں حضور آپ نے ایسا(شہنائی کی آواز پس منظر سے ابھرتی ہے)S.O.S.   طریقے پر بلایا کہ میں سمجھا مرمت نہ سہی گو شمالی تو ضرور ہو گی  اور  یہ معاملہ نکلا منگنی کا۔
چچا:جی ہاں برخوردار یہ بھی گوشمالی کی ایک نئی قسم ہے۔
شبو:آداب چچا جان!آپ کی منگنی نہیں ہوئی تو آپ نے اسے گوشمالی قرار دے دیا ہے معاف کیجئے گایہ رتبہ بلند  ملا جس کومل گیا، سمجھے چچا جان صاحب۔
چچا:خوب سمجھا۔ مگر سنو شبو۔ جس کے پاس آنے والی نسلوں کے لئے اولاد کے سوا  اور کچھ دینے کونہ ہو اس کے لئے یہی منگنی بیاہ کا مشغلہ ٹھیک ہے۔
شبو:آپ ٹھہرے آرٹسٹ۔ آپ کے پاس تو دنیا کو دینے کے لئے فن  اور  بصیرت کا خزانہ تھا خزانہ۔ لہٰذا آپ نے شادی نہیں کی ہے نا یہی بات! اب تو ہو جائیے قائل۔ قسم خدا کی چہرہ پڑھ کر پورے Dialogue   منہ زبانی سنا دئیے۔
چچا:عورت، شادی، خاندان، بچے۔ دوسروں کے لئے یہ زندگی ہے میرے لئے یہ رنگ ہیں جن سے میں زندگی کی تصویر بناتا ہوں۔ انسان ان جھمیلوں کے لئے نہیں یہ کھلونے البتہ انسان کے لئے ہیں۔ ان سے کبھی کبھی تسکین پائے  اور  کے ذریعے اپنی پوری طاقت کو ظاہر کر دے۔ ان سے کھیلے ان کا کھیل نہ بنے۔
بھابھی:اے ہے شبو میاں !تم کہاں الجھ پڑے۔ گاڑی آنے کا وقت ہو رہا جاؤ اپنی پھول دار شیروانی  اور چوڑیدار پاجامہ پہن آؤ۔ دلہن کا ٹھاٹھ دار استقبال ہونا چاہئے۔ برات کے ہونے والے دولہا تو تمہیں ہو۔
شبو:بھابھی!واللہ آپ تو شرمندہ کرتی ہیں۔ اپن تویوں ہی اتنا جچ رہے ہیں پھولدار شیروانی پہن لی تو پوری عورت جاتی غش کھا کر گر پڑے گی۔
(گھنٹہ چار بجاتا ہے۔)
بیگم:برجیس دلہن۔
بھابی:جی اماں حضور۔
بیگم:ذرا اسٹیشن ٹیلی فون کرو۔ یہ لوگ ابھی تک نہیں آئے گاڑی لیٹ ہے کیا؟
 بھائی جان:گاڑی لیٹ نہیں تھی امی جان۔
بیگم:تمہیں ناہید کو لینے اسٹیشن بھیجا تھا۔
 بھائی جان:وہ نہیں آئی۔
بیگم:یہ ناممکن ہے ایسا ہو نہیں سکتا۔
 بھائی جان:امی جان!پوری گاڑی چھان ماری، ایک ایک ڈبہ کو دس دس بار دیکھا اس کا کہیں پتہ نشان نہیں ملا۔ ہو سکتا ہے دوسری گاڑی سے۔
بیگم:نہیں ایسا نہیں ہو سکتا۔ میری بچی سے ایسا نہیں ہو سکتا۔ میرے گھر میں کوئی بے قاعدہ بات نہیں ہو سکتی۔
شبو:واللہ اماں حضور۔ آپ خوامخواہ۔
بیگم:(بات کاٹ کر) شبو!
شبو:میرا مطلب ہے سب ٹھیک ہو جائے گا دیر سویر سو ہی جاتی ہے۔
بھابھی:میں کہتی ہوں تم نے ٹھیک سے دیکھا بھی تھا۔ (ASIDE)   اماں حضور کو تو جانتے ہو وہ زمین آسمان ایک کر ڈالیں گی۔
 بھائی جان:میرا  اعتبار کرو۔ میں نے انھیں دو آنکھوں سے ایک ایک ڈبہ دیکھ ڈالا جن سے تمہیں دیکھ رہا ہوں جان من۔
بھابھی:چلو ہٹو۔ تمہیں ہر وقت چونچلے سوجھتے ہیں۔
(موٹرسائیکل کی پھٹ پھٹ سنائی دیتی ہے۔)
چچا:ناہید۔
بیگم:کہاں۔
(موٹرسائیکل کی پھٹ پھٹ  اور قریب آ جاتی ہے۔)
چچا:موٹرسائیکل پراس اجنبی کی کمر میں ہاتھ ڈالے ہوئے؟
ناہید:ہیلو۔ اویری باڈی(Every Body)   امی حضور آپ نے اسٹیشن پر کسی کو نہیں بھیجا۔ اوہو گھر کو ایسا سجایا ہوا ہے کہ بس! بھائی جان، بھابی، اوہ چچا جان(سب سے ملتی ہے۔) امی حضور۔
بیگم:(کوئی جواب نہیں دیتی۔)
ناہید:اوہ میں بھول گئی یہ ہیں میرے دوست۔ ملک کے مشہور باکسنگ چمپئن ملک۔  دراصل بارش بہت زور کی ہو رہی تھی۔ ٹیکسی والے نخرے دکھا رہے تھے۔ مسٹر ملک نے مجھے لفٹ (Lift)   دے دیا میں انھیں کی موٹر سائیکل پر چلی آئی۔
شبو :ارے بھئی بہت اچھا ہوا تم نے بتا دیا ورنہ ہمیں تو ان کی موٹرسائیکل پر چاند گاڑی کا شبہ ہونے لگا تھا۔
ناہید:شبو ڈیر۔ تم!
شبو:جی ہاں یہ خاکسار بالکل فلمی ہیرو کے روپ میں !شیروانی پھول دار۔ پاجامہ چست، ٹوپی اصلی نکے دار۔
بیگم:ناہید تمہارے کپڑے بھیگ گئے ہیں اندر آ جاؤ  اور سب لوگ بھی دیوان خانے میں چل کر بیٹھیں۔
ناہید:اس برآمدے میں بھی تو کتنا  اچھا لگ رہا ہے امی حضور!بارش کے ہلکے ہلکے چھینٹے۔
ملک:اچھا اجازت دیجئے۔
شبو:اتنی جلدی۔
ملک:جلدی ہے۔
شبو:واللہ بڑی خوشی ہوئی آپ سے مل کر۔ امید ہے آئندہ بھی ملاقات ہو گی مگر باکسنگ(Boxing)   والے دستانوں کے بغیر۔بات یہ ہے ملک صاحب کہ مجھے اپنی جان بہت عزیز ہے  اور باکسنگ سے میری جان جاتی ہے۔
ملک:مردوں کا کھیل ہے۔
شبو:او۔ کے باس!!او۔ کے !
ملک:او۔کے۔ 
(موٹرسائیکل اسٹارٹ کرتا ہے  اور چلا جاتا ہے۔)
بیگم:آپ لوگ اس طرح کب تک کھڑے رہیں گے۔
شبو:(تالیاں بجا کر) تخلیہ، تخلیہ، تخلیہ۔
بیگم:ہم نے تمہیں اپنا خون پسینہ ایک کر کے پروان چڑھایا ہے۔ راتوں کی نیند  اور دن کا آرام نہیں جانا۔ ہم جان دے سکتے ہیں۔ آبرو سے نہیں کھیل سکتے۔ تم اتنے بڑے خاندان کی چشم و چراغ ہو۔ تم اس گھرانے کی آبرو ہو۔ زندگی بھرکے ہمارے خواب تمہاری امانت ہیں  اور تم ان سے کھلونوں کی طرح کھیلنا چاہتی ہو۔ نادان لڑکی۔ ہم اس کھیل کو برداشت نہیں کر سکیں گے۔
ناہید:(خاموش رہتی ہے۔)
بیگم:ہم جاننا چاہتے ہیں (خاموشی) بولو۔
ناہید:مجھے کچھ نہیں کہنا ہے۔
بیگم:یہ ناممکن ہے۔ تم خاموش رہ کر ہمارا مذاق اڑانا چاہتی ہو۔
ناہید:نہیں۔
بیگم:ہم نے بڑے ارمانوں سے تمہاری واپسی کا  انتظار کیا۔ اس گھر کے ایک ایک کونے کو سجایا۔ آج ہماری زندگی کا سب سے بڑا خواب پورا ہونے والا تھا۔ ہم اپنے سارے قول و قرار پورے کرنے والے تھے۔ شبو کو ہم تمہارا ہاتھ سونپ چکے ہیں آج اس سے تمہاری منگنی  اور  پھر شادی۔ ناہید:مجھے منظور نہیں۔ امی حضور!
بیگم:گستاخ، بدتمیز۔
ناہید:مجھے اس سے زیادہ کچھ نہیں کہنا۔
بیگم:تمہیں کہنا ہو۔ بہت کچھ کہنا ہو گا۔ ہم جاننا چاہتے ہیں کہ تمہارے فیصلے کس طرح کئے گئے ہیں۔ ہمیں یہ جاننے کا پورا پورا حق ہے۔
ناہید:ممی ویری ساری (Very Sorry)   ممی ڈیر۔ خاموشی میرا بھی حق ہے کم سے کم یہ حق تو مجھے ملنا ہی چاہئے۔

تیسرا سین
بھابھی:اے ہے باجی اماں کو خواہ مخواہ ضد ہو گئی ہے۔آخر کون سی عمر نکلی جا رہی ہے بچہ ہی توہے۔ اس وقت چپ کھینچ جائیں کچھ دنوں میں اپنے آپ ٹھیک ہو جائے گی وہ تو ہاتھ دھوکر لڑکی کے پیچھے پڑ گئی ہیں۔
 بھائی جان:اماں حضور کی بات اس گھر میں کسی نے ٹالی ہے کبھی۔
بھابی:مگر اب زمانہ  اور ہے میرے سرتاج۔
 بھائی جان:کہتی تو تم ٹھیک ہو۔ میرا دماغ تو کچھ کام نہیں کرتا۔اچھا لاؤ ایک پیالی گرم گرم چائے تو ادھر بڑھاؤ۔
بھابی:میری تو جیسے بھوک پیاس اڑ گئی ہے۔
 بھائی جان:فکر کرنے سے کیا ہو گا۔ چائے آج اچھی بنائی ہے تم نے۔
بھابی:تم باجی اماں کو نہیں سمجھاتے۔ ضد دلا کروہ لڑکی کو ہاتھ سے گنوا دیں گی۔
 بھائی جان:نا بابا۔ میرے بس کی بات نہیں ہے۔ مجھے تو آج بھی ان سے ڈر لگتا ہے۔
بھابی:لڑکپن میں کون شادی سے انکار نہیں کرتا۔ تم نے جلدی ہامی بھر لی ہو گی تو میں نہیں جانتی۔ پہلے پہل سبھی دون کی لیتے ہیں۔ رفتہ رفتہ سب ٹھیک راستے پر آ جاتے ہیں۔
 بھائی جان:میں تو پہلے ہی کہتا تھا کہ لڑکیوں کا زیادہ  پڑھنا لکھنا اچھا نہیں اب اس معاملے میں سوائے چچا جان کے  اور کوئی کچھ نہیں کر سکتا۔

چوتھا سین
چچا:اس طرح چپکے سے الٹے پیر مت لوٹ جاؤ۔ تصویر بناتے وقت میری آنکھیں پیچھے بھی دیکھ سکتی ہیں۔ خاموش کیوں کھڑی ہو۔ بیٹھ جاؤ۔ مجھے سب کچھ معلوم ہو گیا ہے۔
ناہید:پھر تو کہنے کو کچھ نہیں رہ گیا ہے۔
چچا:خاموشی سے زیادہ کوئی آواز نہیں گونجتی۔ میری اس تصویر کو دیکھا تم نے۔ اس کا عنوان ہو گا ’’خاموشی‘‘ کیا خیال ہے؟
ناہید:(کچھ جواب نہیں دیتی۔)
چچا:چلو یہ خیال بھی خاموشی سے ادا ہو گیا۔
ناہید:چچا جان۔
چچا:بیٹا۔
ناہید:میں سمجھتی تھی آپ کے سوا اس گھرکو اور کوئی میری بات نہ سمجھ پائے گا۔ آپ نے شادی نہیں کی۔ اپنا الگ کنبہ، الگ خاندان نہیں بنایا۔
چچا:درست۔
ناہید:تا کہ آپ فرد کی طرح آزادی کے ساتھ زندہ رہ سکیں۔
چچا:ہیں۔
ناہید:ان دوستوں میں عورتیں بھی ہیں جو آپ کی محبوبائیں نہیں ، صرف دوست ہیں۔
چچا:درست۔
ناہید:زہرہ جان ہیں۔
چچا:تا کہ میری زندگی ویران نہ رہ جائے۔ بیٹا! زندگی کی بڑی سچائیوں کے لئے چھوٹی آسودگیوں کی قربانی ضروری ہے۔
چچا:کیا کہنا چاہتی ہو؟
ناہید:فرض کر لیجئے میں بھی ایک فرد کی طرح اپنی زندگی جینا چاہوں ، فرض کر لیجئے میرے پاس بھی آنے والی نسلوں کو دینے کے لئے بصیرت  اور  نشاط کا کوئی خزانہ ہو، فرض کر لیجئے۔۔۔ 
چچا:(غصے سے چیخ کر) یہ ناممکن ہے ، تم عورت ہو۔
ناہید:عورت ہوں کیا اسی لئے میں انسان نہیں ہوں۔ کیا اسی لئے میری زندگی مردوں کے لئے ہے کہ وہ مجھے گڑیا کی طرح سجائیں ، بنائیں۔ زیور کا نام دے کر میرے ہاتھ پاؤں میں کڑے  اور زنجیریں ، چوڑیاں  اور پائل پہنائیں ، اپنی ہوس کی خاطر میرے چہرے پر پاؤڈر، میرے ہونٹوں پر لپ اسٹک تھوپیں۔ میرے نیم عریاں جسم کی نمائش کر کے اپنی حیوانی خواہشات کو بھڑکائیں۔ میں صرف ان کی خواب گا ہوں کی زینت، ان کے بچوں کی ماں بن کر زندہ ہوں۔ کیا میری اپنی کوئی زندگی نہیں ہو سکتی۔
چچا:نہیں۔ میری بیٹی نہیں۔
ناہید:آخر کیوں نہیں؟کیا میں انسان کی طرح اپنی خاطر اپنی پسند کی زندگی گزارنے کا حق نہیں رکھتی۔
چچا:میں مرد تھا۔ سماج سے ٹکرانا میرے لئے ممکن تھا۔ تم عورت ہو کچل جاؤ گی۔
ناہید:جانتی ہوں۔
چچا:تم خاندان کی آبرو ہو۔
ناہید:مرد کے لئے جنس کے معنی لذت  اور عورت کے جنس کے معنی اولاد کیوں؟چچا جان!آپ ایک کلی کا رس لے کر دوسری کلی پر منڈلانے لگیں  اور عورت اس ایک لمحے کی قیمت اولاد کو پالنے پوسنے میں صرف کر کے ادا کرے۔ آج تو کم سے کم عورت کے لئے جنس کو محض لذت بننے دیجئے۔ صدیوں سے وہ صرف اولاد پیدا کرنے کی مشین ہے۔
چچا:اسی لئے ماں کا رتبہ سب سے بلند ہے۔
ناہید: اور اس بلندی کو ہم نے کس قیمت پر خریدا ہے۔ کیا عورت شیکسپیئر، تان سین  اور اقبال نہیں بن سکتی تھی  اور یہ سارے جوہر خاندان کی چکی نے پیس ڈالے کیونکہ مرد کو صرف جائیداد کا وارث درکار تھا۔
چچا:زندگی بہت سفاک ہے۔ بیٹی  اور ناکامی کی سزا موت ہے۔
شبو:قسم خدا کی چچا جان۔ وہ ڈائیلاگ بولے ہیں آپ نے کہ معلوم ہوا کہ اب انارکلی کو زندہ دیواروں میں چن دیا جائے گا۔بخدا آپ تو سچ مچ مغل اعظم ہیں مغل اعظم!
چچا:(ہنستا ہے) شبو میاں آؤ آؤ۔
شبو: اور ناہید  تو سچ مچ انارکلی کی طرح سیریس ہے۔ ارے بھئی اب ریہرسل ختم زندگی شروع۔ آیا خیال شریف میں۔
ناہید:تم کب آ گئے شبو؟
شبو:لاکھ لاکھ شکر ہے کہ آپ نے یہ نہیں پوچھا کہ کب جا رہے ہو۔چچا جان! ذرا معاف کیجئے گا قصہ یہ ہے کہ میں  اور ناہید ذرا باہر جا رہے ہیں ذرا۔
چچا:جاؤ، باہر گھوم آؤ
ناہید:میں کہیں نہیں جا رہی ہوں۔
شبو:اس مسئلے پر غور کریں گے۔ ذرا اپنے کمرے کی طرف تو چلو۔

پانچواں سین
شبو:بھئی واللہ حد ہو گئی کیا شاندار ستار اڑا لائی ہو۔(ستار چھیڑتا ہے) یہ آخر سلسلہ کیا ہے۔ تمہارا کمرہ تو پرستان ہو گیا ہے۔ پرستان، آرایش ، محفل ایسی کہ معلوم ہوتا ہے کہ کسی Costume Play   کا سیٹ ہے ستار کی موسیقی ایسی جیسے خواب میں دور کہیں پھوار پڑ رہی ہو اور تمہارا اداس حسن ایسا جیسے میر کا شعر۔
ناہید:تم سمجھتے ہو گے شبو مجھے تم سے نفرت ہے۔
شبو:بھئی ہم تو سچ مچ کے شہزادۂ گل فام ہیں ہم سے نفرت کیسے ہو سکتی ہے کسی کے ہیرو جو ٹھہرے ہیرو۔
ناہید:تھوڑی دیر کے لئے Serious   ہو جاؤ نا۔
شبو:غضب ہے۔ یہ اداکاری!واللہ غضب ہے۔
ناہید:Please  
شبو:جلتی ہوئی شمع کے پاس جا کر کہو ’’ڈارلنگ‘‘ میرا کہنا مان لے۔ دوچار پل کے لئے جلنا چھوڑ دے Please   فرسٹ کلاس Idea   ہے نا۔میں نہ ہنسوں گا تو مر جاؤں گا ڈارلنگ۔ بالکل Dead   ایک دم Dead And Gone۔
ناہید:تمہاری آنکھوں میں آنسو۔
شبو:گلیسرین کے ہیں۔ بالکل نقلی خدا کی قسم مزا تو بڑا آیا شہزادہ گل فام پھول دار شیروانی ڈالے ، بے داغ چوڑی دار پاجامہ پہنے ، نکے دار ٹوپی لگائے کھڑے ہیں  اور زن سے آئی ہیروئن۔ ٹوپی غائب، شیروانی کے پھول بوٹے ندارد  اور چوڑی دار کی چوڑی خلاص، ہیرو اور ہیروئن دونوں ایک پل میں دو بچے بن گئے۔ See   کے تختے پر بیٹھے ہیں۔ کبھی ایک آسمان پر دوسرا زمین پر۔ کبھی ایک زمین پر تو دوسرا آسمان پر۔ بڑا مزاآ رہا ہے اپنی قسم۔
ناہید:بہت ظالم ہو تم۔ کبھی اپنے سے بھی سچ نہیں بولتے۔
شبو:آداب عرض ہے کیا تخلص عطا ہوا ہے۔ جناب شبو خاں  ظالمؔ۔
ناہید:(ہنس پڑتی ہے۔)
شبو:اب ہوئی نہ بات بھئی۔ یہ نوحے مرثیے والا معاملہ ہمیں پسند نہیں ، ہمارے لئے تو موت کو بھی مسکراتے ہوئے آنا پڑے  گا ورنہ ہم اس کے ساتھ جانے سے انکار کر دیں گے۔
ناہید:سنو شبو۔ مجھے تم سے محبت ہے بے پناہ۔
شبو:سچGreat News    
ناہید:ہاں بے پناہ محبت ہے شبو۔ اس دنیا میں اگر میں نے کسی کو چاہا تو تمہیں شاید آئندہ پوری زندگی میں بھی تمہارے سوا  اور کسی کونہ چا ہوں گی۔
شبو:آخر میرا قصور۔ میری سرکار!
ناہید:لیکن میں نے تمہیں دوست  اور محبوب بنایا ہے۔ اپنا شوہر اپنا آقا نہ بنا سکوں گی۔
شبو:تو پھر آخر وہ بدنصیب کون ہو گا؟
ناہید:کوئی نہیں !
شبو:تو کھیل بغیر ہیرو کے جاری رہے گا۔ اب ہوئی نا بات۔
ناہید:جنس میرے لئے ایک لمحہ ہو گی پوری زندگی نہیں۔ یہ خاندان کے بندھن یہ اولاد پیدا کرنے کے کارخانے  اور یہ انسانی صلاحیتوں کی بربادی۔ مجھ سے نہیں دیکھی جاتی۔
شبو:میں دیکھ لوں گا۔ میری نظر بہت تیز ہے یار۔
ناہید:تم سمجھتے کیوں نہیں۔
شبو:پہلے آدمی ٹیلی فون کے تاروں پر  باتیں کیا کرتے تھے اب وائرلیس کا زمانہ ہے۔ اب تاروں کی ضرورت نہیں لفظوں  اور آوازوں کی بھی نہیں۔ ہم تم ایک دوسرے کو  اتنی اچھی طرح جانتے ہیں کہ سب لفظ بے کار ہو گئے۔ ایک بات کہوں۔
ناہید:کہو۔
شبو:ارمان تو یہ بھی تھا ناہید ڈیر کہ اپنا ایک چھوٹا سا ماڈل چھوڑ جاتے۔ دنیا بھی کیا یاد کرتی کہ جناب شبو خاں  ظالمؔ بھی اپنے زمانے میں تھے ایک چیز۔ مگر یہ بھی کچھ براIdea   نہیں ہے کہ رہتی دنیا تک ہماری کوئی مثال ہی پیدا نہ ہو۔ بے نظیر بے مثال۔ چلو یار اچھے رہے ہم تم۔
ناہید:(رندھی ہوئی آواز میں) شبو۔ تم بڑے ظالم ہو۔ اپنے اوپر بھی ظلم کرنے سے باز نہیں رہتے۔
شبو:آنسوؤں کی نہیں ٹھہری ہے دوست!لاؤ ملاؤ پلاؤ والا ہاتھ لو اب ہنس دو۔

چھٹا سین
 بھائی جان:مجھے افسوس ہے ناہید مگر میں مجبور ہوں۔
ناہید: بھائی جان آپ۔۔۔؟!
 بھائی جان:ہاں مجھے آنا ہی پڑا۔ کیا یہ ممکن نہیں ہے کہ اماں حضور کی بات رہ جائے۔
ناہید:نہیں۔
 بھائی جان:تم انھیں جانتی ہو۔ وہ حکم عدولی برداشت نہیں کر سکتیں۔ اس گھر میں ہمیشہ ان کا کہنا چلا ہے۔
ناہید:مجھے معلوم ہے۔
 بھائی جان:میری اکلوتی بہن! تجھے کیا یہ بھی معلوم ہے کہ تیرا بھائی تجھے کتنا چاہتا ہے۔
ناہید: بھائی جان۔
 بھائی جان:ہاں۔ ناہید میں تجھے اپنے پیار کا واسطہ دیتا ہوں۔اماں حضور کی بات مان لے۔
ناہید:مجھے قسمیں نہ دیجئے بھائی جان۔ میرے قدم پیچھے نہ ہٹ سکیں گے۔
 بھائی جان:کیا ایسی کوئی صورت نہیں؟
ناہید:نہیں۔ کوئی صورت نہیں۔
 بھائی جان:اماں حضور کا حکم ہے۔
ناہید:میں ہر ایک حکم کے لئے تیار ہوں۔
 بھائی جان:حکم ہے کہ آج  اور ابھی یہاں سے چلی جاؤ اور پھر (آواز رندھ جاتی ہے) پھر کبھی واپس نہ آنا۔ سن لیا ہے تم نے۔
ناہید:سن لیا۔ حکم کی تعمیل ہو گی۔

ساتواں سین
(دروازے پر دستک)
ناہید:کون ہے۔۔۔  اندر آ جاؤ۔ اوہ ملک تم؟
ملک:Is anything the matter  
ناہید:(رندھی ہوئی آواز میں۔ آنسو پی کر)نہیں۔ کچھ نہیں۔
ملک:ہمیں بولو۔ ہم سب ٹھیک کریں گا۔(چٹکی بجا کر) ایسا موافق ٹھیک کر دے گا۔
ناہید:کسی کو ٹھیک کرنے کی ضرورت نہیں ہے۔ سنو۔
ملک:Yes  
ناہید:تمہاری موٹرسائیکل خالی ہے نا!
ملک:OK - Yes  
ناہید:چلو کہیں چلیں۔ میرا دل آج گھبرا رہا ہے۔ چلو کہیں دور چلیں۔
ملک:کدھر؟
ناہید:جوہو، سینڈس۔
(موٹرسائیکل اسٹارٹ کرتا ہے  اور دونوں روانہ ہو جاتے ہیں۔)
(یہی آواز نہایت تیز اور شہوانی قسم کی موسیقی میں مل جاتی ہے جو کہیں دورجو، ہو، کے  ریتیلے میدان میں بج رہی ہے۔ موسیقی ذرا ہلکی ہونے پر دونوں کی گرم گرم  اور لمبی لمبی سانسوں کی آواز سنائی دیتی ہے۔ دونوں ہانپ رہے ہیں۔)
ناہید:ہوا کتنی ٹھنڈی ہے۔
ملک:اوہ تمہیں تو ٹھنڈ لگی ہے قریب آ جاؤ۔
ناہید:(دور سے موسیقی کی دھن) زندہ رہنے کے لئے ایک لمحہ!یہ اندھیرا، یہ ہوا، یہ بکھرتی موسیقی۔۔۔ یہ گرم جسم۔۔۔ 
ملک: اور قریب آ جاؤ۔
ناہید:
ملک:
ناہید:سنو کوئی گا رہا ہے۔
ملک:
ناہید:My God 
ملک:تمہارا جسم ریت کی طرح ملائم ہے۔
ناہید: اور تم پتھر کی طرح سخت۔
ملک:I Love You 
ناہید:I Hate You 
ملک:How Lovely 
ناہید:دیکھو اور قریب نہ آؤ۔۔۔ دیکھو۔۔۔ دیکھو۔۔۔ !!!
ملک:میں نے تمہیں جیت لیا!!
ناہید:جسم، جسم، جسم۔۔۔ !!تو نے ہماری روحوں کو، ہمارے خوابوں کو کیسا غلام بنا رکھا ہے۔
(موسیقی پھر ابھرتی ہے۔)

آٹھواں سین
(دروازے پر دستک)
شبو:مطلع عرض ہے تجھے ڈھونڈ ہی لیں گے کہیں نہ کہیں۔ کہئے کچھ قائل ہوئیں اپن بھی لاجواب ہیں۔ دنیا کے آخری طبق میں بھی چھپو گی تو یار خان کی نظروں سے نہ بچو گی ہے نا یہی بات!
ناہید:شبو، حد ہو گئی۔ یہ تمہیں اس مکان کا پتہ کیسے لگ گیا؟
شبو:وہ جو ایک جیبی گھڑی ہے ہمارے سینے میں بائیں طرف، بس وہ راستہ بتاتی گئی ہم چلتے گئے  اور دیکھا تم نے۔ ایک دم تمہارے دروازے پر ٹک ٹک!
ناہید:گھر پسند آیا؟
شبو:وہ گھر تم سے بڑا تھا اس گھر سے تم بڑی ہو۔ ہے خدا  کی قسم عجائب گھر  اور  سناؤ کیا ہو رہا ہے تازہ خبر۔
ناہید:اپنی دریافت۔
شبو:واہ۔ واہ کیا مصرعہ کہا ہے۔ کولمبس نے امریکہ دریافت کیا۔ مگر اپنے کو دریافت کرنا بھول گیا تھا۔
ناہید:سچ میں اپنے کو کھوج رہی ہوں۔ جانتے ہو شبو! لوگ سب سے زیادہ کس سے ڈرتے ہیں۔ اپنے آپ سے۔ تمام زندگی وہ اپنے آپ منہ چھپائے پھر تے ہیں ، بھاگتے ہیں ، مصروفیت میں اپنے کو دفن کر دیتے ہیں  اور آخر ایک دن اپنے سے بھاگتے بھاگتے  قبر میں جا گھستے ہیں۔ موت آسان ہے۔ اپنے سے آنکھیں چار کرنا مشکل ہے۔
شبو:یہ تو ہوا مگر یہ تو کہو موہنجودارو کی کھدائی میں ملا کیا؟
ناہید:ایک بات یقینی ہے۔ یہاں آؤ کھڑکی کے پاس چاروں طرف دیکھو۔ یہاں جھگی جھونپڑیوں میں پتھر  کوٹنے والی، مٹی ڈھونے والی عورتیں آباد ہیں۔ میں ان کو کچھ سکھ  اور  کچھ غصہ دے سکوں گی۔
شبو:غصہ مردوں کے خلاف۔
ناہید:نہیں !مردوں کے خلاف غصہ عورت کو طوائف بنا دیتا ہے۔ظلم کے خلاف غصہ عورت کو انسان بنا دیتا ہے۔
شبو:نوکری مل گئی ہے کیا؟
ناہید:ان لوگوں میں رہوں گی، ان لوگوں کے لئے ہو رہوں گی تو کیا میرے جینے کا بھی  سبھیتا نہ کر پائیں گی۔ ان کے ہونٹوں پر مسکراہٹ ، ان گھروں کی خوشحالی  اور ان کی آنکھوں میں جینے کا غرور بیدار کرنے کے لئے بغاوت کے شعلے پیدا کر سکوں گی تو کیا زندگی بھی نہیں ملے گی۔
شبو:تم سٹ گئی ہو۔ لہٰذا ہو جاؤ گی لیڈر قوم۔ لوگ تمہاری جے بولیں گے  اور  ہم جلوس کے پیچھے پیچھے چلاتے ہوں گے (چلا کر) ہم کو بھی ساتھ لے لے ہم رہ گئے اکیلے۔
ناہید:میں آزاد ہوں شبو۔ میں گیت لکھوں گی، میں تصویریں بناؤں گی، میں ناچوں گی، گاؤں گی، میں آزاد ہوں۔ شاید کبھی اپنے کو پا سکوں۔ شاید
شبو:تب تو کمال ہی ہو جائے گا یعنی انسان سے بھی آگے جا پہنچے گا۔
ناہید:میں جانتی ہوں شبو۔ میں اس سماج کونہ بدل سکوں گی۔ ایک آدمی پوری دنیا سے کیسے ٹکرائے گا مگر  وہ کم سے کم سوالیہ نشان تو لگا سکتا ہے۔ آنے والے انسانوں کے سینے میں کھٹک تو پیدا کر سکتا ہے۔ شاید پورے نظام کے بدلنے کے لئے ان سب انسانوں کی مدد چاہئے جو میرے چاروں طرف آباد ہیں۔ تپتی ہوئی دوپہر میں جلتی سڑکوں پر کنکر کوٹتی ہوئی عورتیں۔ بھاری پتھر کاٹنے والے مفلس نادار انسان جن کے پاس کھونے کے لئے کچھ نہیں ہے  اور جیتنے کے لئے پورا جہاں ہے۔
شبو:بخدا بڑی دھواں دھار تقریر فرمائی ہے۔ تم نے ایسی دھواں دھار کہ مجھے جماہیاں آنے لگیں۔ از قسم چائے وغیرہ یہاں نہیں ہوتی ہے کیا؟
ناہید:کیوں؟
شبو:کچھ پیاس ہی بجھ جاتی  اور اگر تمہارے پاس والے ڈبے میں کچھ بسکٹ وغیرہ ہوں تب تو عیش ہو جائیں عیش۔
ناہید:(ہنس دیتی ہے)تمہارے یہ جملے تو مجھے مرنے کے بعد بھی چین سے نہیں رہنے دیں گے۔
شبو:کیوں بھئی ویسے مرنے کا ٹائم ٹیبل کیا ہے؟ذرا مفصل بیان کرو۔
ناہید:مجھے زندگی کا وہ ارمان ہے کہ مرنے کی فرصت نہیں۔
شبو:دیکھا صفا صفا ٹال گئیں نا۔ ہو تم بہت وہ یعنی سخت خبیث۔ 
ناہید:نہیں شبو۔ بس ایک ارمان ہے کہ اپنے ارمان کی ایک چھوٹی سی چنگاری اردگرد کے بسنے والے ان مردوں، عورتوں کے سینے میں چھوڑ جاؤں جینے کی تڑپ  اور عزت سے جینے کی تڑپ۔ زمین پر سر اٹھا کر کھڑے ہونے کا حوصلہ۔ بس جس دن یہ کام ہو گیا میں موت کے لئے تیار ہو جاؤں گی۔
شبو:اچھا بھئی!خطبہ ختم۔ چائے کا  انٹرول۔
 
نواں سین
بھابی:چائے لگ گئی ہے۔
 بھائی جان:پی لو نہ جا کر۔ دیکھ نہیں رہی ہوا بھی دانت بھی نہیں مانجھے ہیں منہ بھی نہیں دھویا ہے۔
بھابی:تو کیا منہ بھی میں ہی دھلایا کروں۔
 بھائی جان:تم ٹھیک کہتی ہو۔ ہم سب کتنے چڑچڑے ہو گئے ہیں۔ ناہید تو پہلے بھی یہاں نہیں رہتی تھی مگر اس کا اس بار جانا سب کو تلملا کر رکھ گیا ہے۔
بھابی:وہ تو نادان لڑکی ہے مگر تجربہ کار بزرگوں کو کیا ہوا ہے۔ضد پر اڑے رہنے سے کبھی کچھ ہوا ہے جو آج ہو گا۔ تم بھائی ہو کر ایسا خون سفید کئے بیٹھے ہو۔ بہن نہ جانے کہاں کہاں ٹھوکریں کھا رہی ہو گی۔ ایسے میں کھانا پینا کسے اچھا لگتا ہے۔
بھائی:کاش میں کچھ کر سکتا۔
بھابی:کر کیوں نہیں سکتے۔ صاف صاف کہہ دو۔
بھائی:کیا کہہ دوں؟
بھابی:اماں حضور سے صاف صاف کہہ دوکہ اگر ناہید اس گھر میں نہیں رہے گی تو
بھائی:تو۔۔۔؟
بھابی:توہم بھی یہ گھر چھوڑ کر چلے جائیں گے۔
بھائی:مگر کہاں جائیں گے؟دفتر کا کام کروں گا کہ مکان ڈھونڈوں گا۔
بھابی:ایسا کیسے سوچتے ہو۔ اماں حضور کوئی نکال تھوڑا ہی دیں گی۔
بھائی:تم انھیں نہیں جانتیں۔
بھابی:ان کے سینے میں بھی ماں کا دل ہے۔
بھائی:ان کے سینے میں دل ہے؟ مجھے اس میں شک ہے۔
بھابی:تم کہہ کے تو دیکھو۔
بھائی:ضرور کہوں گا۔
بیگم:بیٹے !جو کچھ کہنا ہے بعد میں کہنا پہلے چائے پی لو۔
بھائی:اماں حضور!
بیگم:چلو(تحکم کے لہجے میں) تم دونوں کی وجہ سے چائے ٹھنڈی ہو رہی ہے۔
بھائی:دراصل اماں حضور۔ مجھے آپ سے ایک بہت ضروری بات کہنی ہے۔
بیگم:تم بہت کاہل ہو گئے ہو، ہمیں سستی نا پسند ہے ، ایسا لگتا ہے کہ تم نے ابھی تک دانت بھی نہیں مانجھے ، منہ بھی نہیں دھویا ہے۔ دلہن، تم نے بہت نرمی برت رکھی ہے۔ غضب خدا کا ساڑھے دس بج رے ہیں  اور  ابھی تک چائے ناشتہ نہیں ہوا ہے۔
بھائی:(منہ دھونا شروع کرتا ہے  اور منہ دھونے میں بولتا جاتا ہے) اماں حضور دراصل مجھے آپ سے۔
بیگم:(بات کاٹ کر) منہ دھونے میں باتیں نہیں کیا کرتے۔ دلہن اسے تولیہ دو چلو۔۔۔  اور وہ کون سی ضروری بات تھی؟
بھائی:اوہ کوئی خاص بات نہیں تھی۔ میں کہہ رہا تھا۔۔۔ 
بھابی:کہئے نا۔ اب کہتے کیوں نہیں۔
بیگم:کیا کہنا چاہتے ہو؟
بھائی:میں کہہ رہا تھا کہ آج کل چچا جان کی صحت گر گئی ہے۔ وہ آج کل کچھ کھا پی نہیں رہے ہیں۔
بیگم:اوہ۔ ہاں ، تم ٹھیک کہتے ہو۔ ڈاکٹر  کو ٹیلی فون کرنا چاہئے۔ دلہن بیگم۔ مغلانی بی بی سے کہو گرم چائے کی دوسری کیتلی بھیجیں۔ تم کیک پراٹھے  اور  کباب شروع کرو۔
بھائی:بہت اچھا۔۔۔  کباب آج بہت مزے دار ہیں۔
(چچا کا داخلہ)
چچا:بزدل۔۔۔ سب بزدل ہیں۔
بھائی:چچا جان!
چچا:ہمیں ایسی نظروں سے نہ دیکھو۔ تین دن ہو گئے ہیں ہمارے اسٹوڈیو کی ساری تصویریں ، ساری مورتیاں ہمیں انھیں نظروں سے دیکھ رہی ہیں جیسے ہم انسان نہ ہوں پتھر ہوں۔ آخر ہماری بھی آبرو ہے ، آخر ہمارے بھی منہ میں زبان ہے۔
بیگم:کیا کہنا چاہتے ہو؟
بھائی:چچا جان ٹھیک کہتے ہیں۔
بیگم:تم خاموش رہو۔ ہم ان کی زبانی سب کچھ سننا چاہتے ہیں۔
چچا:وہ لڑکی غلط نہیں کہہ رہی تھی، ہم تم غلطی پر ہیں۔ تم کو یہ حق کیسے حاصل ہو گیا کہ تم ہر نئے خیال کو ٹھوکر  مار کر اپنے جہان سے نکال دو۔ سراسر ظلم ہے۔
بیگم:یہ تم کہہ رہے ہو؟
چچا:صرف میں یہ کہنے کا حق رکھتا ہوں۔ میں نے اپنی بچپن کی منگیتر کو ٹھکرا دیا۔ زندگی بھرمیں نے شادی نہیں کی، میری راتیں زہرہ جان کے گھنگھروؤں سے آباد ہیں میں نے گھر نہیں بسایا۔ میں چاہتا تھا کہ میں جو کچھ بننا چاہتا ہوں بن سکوں۔ میں نے سارے بوجھ اپنے شانوں سے جھٹک کر دور پھینک دیئے  اور تم نے مجھے اس گھر سے نکال باہر نہیں کیا۔ کیوں؟میں پوچھتا ہوں کیوں؟باجی تم سے پوچھتا ہوں ، مجھے بتاؤ مجھے کیوں برداشت کیا گیا۔
بیگم:تم نے نافرمانی نہیں کی تھی۔
چچا:یہ جھوٹ ہے۔ میں نے سب کی نافرمانی کی تھی مگر باجی!میں مرد تھا۔ اس لئے مجھے برداشت کر لیا گیا۔ میں نے اپنی تصویروں کے رنگوں کے ذریعے اپنے آپ کو پا لیا  اور  دنیا کو رنگ  اور نور سے بھر دیا۔ یہ بصیرت میری جاگیر نہیں ہے باجی۔ ہو سکتا ہے ناہید کے پاس دنیا والوں کے لئے اس سے بڑا خزانہ ہو اور اگر نہ بھی ہو تو کیا اسے یہ حق نہیں کہ وہ اپنی بھرپور زندگی گذار سکے جیسے وہ چاہے جیئے۔
بیگم:کیا تم چاہتے ہو کہ عورت کو طوائف بننے کی آزادی دے دی جائے؟
چچا:نہیں۔
بیگم:تو پھر۔
چچا:صرف اتنا کہ وہ اولاد پیدا کرنے کی مشین نہیں ہے وہ بھی مرد کی طرح آزاد ہے۔ اسے بھی مرد کی طرح جنس  اور اولاد سے لطف اٹھانے کا حق حاصل ہے وہ بھی اپنی شخصیت کے جوہر سے زندگی کو نئی رعنائی دینے کے لئے آزاد ہے۔
بیگم:تو گویا عورت کتنے بلیوں کی طرح زندگی بسر کریں۔ ہم اسے برداشت نہیں کر سکتے۔ ہمارے خاندان۔۔۔ 
چچا:خاندان!خاندان!!خاندان!!! خاندان کو پورا شیرازہ ٹوٹ چکا، بکھر چکا آج بیسویں صدی میں کہاں ہے خاندان؟بوڑھے ماں باپ نرسنگ ہوم میں دن کاٹتے ہیں۔ بچے گھربار سے دور نوکریاں کرتے ہیں۔ عورت دفتر کی زینت ہے۔ باپ شاہراہوں پر سرگرداں۔ آج کا خاندان اکائیوں میں بکھر چکا ہے اس کے نام پر ناہید کو پھانسی نہ دو۔
چچا:نہیں باجی۔ نہیں۔ ہم نے آپ کا ہر حکم مانا ہے۔ اس چہار دیواری میں ہمیشہ آپ کی حکومت چلی مگر آج ایسا نہیں ہو گا ابھی  اور اسی وقت آپ کو میرے ساتھ چلنا ہو گا ہم ناہید کو واپس لائیں گے وہ اسی گھر میں رہے گی۔
بیگم:ہرگز نہیں۔
چچا:باجی ضد نہ کیجئے۔ ہم نے آپ کی ہر بات مانی ہے۔ ایک بات ایک بار آپ بھی مان لیجئے ہم وعدہ کرتے ہیں کہ آئندہ پھر کبھی آپ سے کچھ نہیں کہیں گے۔
بیگم:ضد نہ کرو۔
چچا:میں آخری بار ضد کروں گا۔ دلہن جاؤ شوفر سے کہو گاڑی نکالے۔ہم لوگ ناہید کو واپس لانے کے لئے جائیں گے۔

دسواں سین
(موٹرسائیکل کی آواز۔ دروازے پر دستک)
ناہید:اندر آ جاؤ۔۔۔ اوہ تم۔
ملک:ہاں میں ہوں۔ ملک!
ناہید:تمہارے دستانے پر خون؟
ملک:۔۔۔۔۔۔۔۔۔۔۔۔۔۔۔۔۔۔ سے آ رہا ہوں۔
ناہید:تم پریشان ہو؟
ملک:نہیں۔ ہم خوش ہے تھوڑا  اور خوش ہونا چاہتا ہے۔
ناہید:کیا مطلب؟
ملک:ہم۔۔۔ ہم نے پہلی بار تم سے پیار کیا ہم تمہیں ہم تمہیں چاہتا ہے ڈارلنگ ہم تم سے شادی کرنا مانگتا ہے۔
ناہید:شادی۔
ملک:ہاں شادی۔ ڈارلنگ شادی۔
ناہید:بات سنو ملک!میں نے زندگی بھر شادی نہ کرنے کا فیصلہ کر لیا ہے۔
ملک:جھوٹ۔۔۔ 
ناہید:زندگی بہت بڑی ہے  اور شادی جنسی زندگی کی صرف ایک چھوٹی سی حقیقت ہی توہے۔
ملک:ہم نہیں سمجھا ہم تم سے شادی کرنا مانگتا ہے بولوYes Or No  
ناہید:No - No - No  
ملک:تم ہمیں بہت پسند ہے ، بہت زیادہ پسند ہے ڈارلنگ۔
ناہید: اور میں تم سے نفرت کرتی ہوں سخت نفرت کرتی ہوں۔
ملک:کیا کہا؟
ناہید:I Hate You  
ملک:تم نے اس دن تو ایسا نہیں بولا ہے۔
ناہید:ہاں اس دن تم نے مجھے صرف ایک لمحہ دیا تھا۔ لذت کا ایک لمحہ  اور  آج تم وہ ایک لمحہ لے کر میری پوری زندگی کا مول کرنے آئے ہو۔
ملک:۔۔۔ ہم نہیں دیکھ سکے گا تم ہماری ڈارلنگ ہو۔
ناہید:میں ایک انسان بھی تو ہوں میری اپنی ذات ہے۔
ملک:ہم اپنی ڈارلنگ کوکسی دوسرے کے پاس نہیں دیکھ سکے گا۔ہم تمہیں اپنائے گا تم ہماری ڈارلنگ ہو صرف ہماری۔
ناہید:کیسی باتیں کرتے ہو؟
ملک:ٹھیک۔ بالکل ٹھیک موافق بولتا ہے۔ ہم نے تمہیں چاہا ہے۔
ناہید:سنو ملک!یہ ناممکن ہے۔
ملک:سنو ڈارلنگ۔
ناہید:تم سمجھتے کیوں نہیں۔ میں بکاؤ نہیں ہوں۔
ملک:مگر ہم تمہارے بغیر نہیں جئے گا۔
ناہید:مجھے سمجھنے کی کوشش کرو۔ ساتھ ساتھ رہنے کے لئے صرف جسم ہی تو نہیں چاہئے ہم دونوں کے درمیان۔۔۔ کیا ہے۔
ملک:Love  
ناہید:میں نے کب کہا مجھے تم سے محبت ہے I Hate You۔ کیا تم صرف جسم کو محبت کہتے ہو؟
ملک:۔۔۔۔۔۔۔۔۔۔۔۔۔۔۔ 
ناہید:میں نے کوئی دھوکہ نہیں دیا۔
ملک:۔۔۔۔۔۔۔۔۔۔۔۔۔۔۔ 
ناہید:میں نے تم سے شادی کا وعد ہ کب کیا تھا؟
ملک:۔۔۔۔۔۔۔۔۔۔۔۔۔۔۔ 
ناہید:یہ جھوٹ ہے !یہ سب جھوٹ ہے !!
ملک:۔۔۔۔۔۔۔۔۔۔۔۔۔۔۔ 
ناہید:بالکل جھوٹ ہے۔ میں نے کب کہا تھا مجھے چا ہو؟میں تو صرف اپنی زندگی چاہتی تھی۔
ملک:۔۔۔۔۔۔۔۔۔۔۔۔۔۔۔ 
(ریوالور چلنے کی آواز، دوسری چیخ  اور اس کے بعد موٹرسائیکل کے اسٹارٹ ہونے کی آواز، جو دیر تک گونجتی رہتی ہے  اور اس کے بعد موٹر کار کی آوازوں میں مل جاتی ہے۔)
چچا:آؤ مجھے سب راستے معلوم ہیں۔ یہ ہے ناہید بیٹا کا مکان۔ دستک دو۔ کہیں سو نہ رہی ہو۔
(دستک دیتا ہے۔)
بھائی:کوئی جواب نہیں دیتا۔
بھابی:تعجب ہے۔
بھائی:دیکھئے چچا جان!آپ اسے نہ  ڈانٹئے گا۔ اس نے بہت دکھ جھیلے ہوں گے۔
چچا:دوبارہ دستک دو۔

گیارواں سین
بھابی:کوئی آواز نہیں۔ یوں ہی چلتے ہیں۔دیکھا ہم نہ کہتے تھے سو رہی ہے بالکل غافل پڑی سو رہی ہے۔ بیٹی ناہید! بیٹی اٹھو ہم تم سے معافی مانگنے آئے ہیں۔ تم ٹھیک کہتی تھیں ہم غلطی  پر تھے۔ بیٹی ہمیں معاف کر دو۔
(چیخ پڑتی ہے۔)
چچا:خون چاروں طرف خون کیسا ہے؟
بھابی:ناہید! یہ تم نے کیا کیا؟
چچا:ناممکن ہے۔ بالکل ناممکن۔ زندگی کے ارمان سے بھرپور جوانی خودکشی نہیں کر سکتی اسے قتل کیا گیا ہے۔ آخر تمہاری بے درد دنیا ایک چھوٹے سے خیال کی تاب بھی نہ لا سکی۔
(موسیقی کی لہریں دیر تک  امڈتی رہتی ہیں۔)
(فلیش بیک:قبرستان)
ناہید:(ہنستی ہے) سنا تم نے۔
شبو:ہاں۔
ناہید:میں کب سے تمہیں یہ سب کچھ سنانے کو تڑپ رہی تھی۔ وہ ہڈیاں جن سے گولی گزری تھی مٹی میں مل گئیں۔ کیڑوں نے انھیں چاٹ ڈالا۔
شبو:ناہید! میں نے تمہیں پہچان لیا۔ زندگی میں کوئی تمہیں نہ پہچان سکا۔ مرنے کے اتنے دن بعد تمہیں پہچانا ہے کہ پھر سے جینے کی خواہش ہوتی ہے۔
ناہید:تم اپنے قہقہوں  اور چلتے ہوئے فقروں  اور ہنسی سے بھرپور جملوں میں اپنے دکھ چھپاتے رہے وہ تمہیں کب جان سکے۔ میں چلا چلا کر انھیں اپنے دل کی بات سمجھاتی رہی، وہ ہنستے رہے پھر بھی نہ سمجھ پائے  اور  ملک نے اپنی عزت  اور ناموس کی خاطر مجھے  مار ڈالا۔ وہ اپنی دنیا کا کتنا سچا، کتنا پکا غلام تھا میں اس روز سے آج تک تمہارا انتظار کر رہی تھی۔ میں تم سے پوچھنا چاہتی تھی۔
شبو:کیا؟
ناہید:یہی کہ وہ چنگاریاں ابھی زندہ ہیں یا نہیں جنھیں میں ان جھونپڑوں میں چھوڑ آئی تھیں۔ کیا اب بھی کوئی باغی جوان مرد  اور عورتیں سربلند ہو کر چلتے ہیں؟کیا جوانوں میں اب بھی خوابوں کے لئے جل جانے کا حوصلہ ہے یا نہیں۔
شبو:میں کیا جواب دوں گا ناہید!البتہ جب میرا جسم بھی تمہاری طرح کیڑے کھا جائیں گے ، میری ہڈیاں بھی تمہاری طرح سارے بندھنوں سے آزاد ہو جائیں گی تب ہم تم بارش کے پانی میں بہتے ہوئے اس سوال کا جواب ڈھونڈنے کے لئے چلیں گے۔
***
ماخذ:’’مورپنکھی اور دوسرے ڈرامے ‘‘
مکتبۂ دین و ادب
۱۰!لاٹوش روڈ، لکھنؤ
 


اوپندر ناتھ اشک

جونک

افراد:بھولا ناتھ
پروفیسر آنند
بنواری
کملا
ایک پنجابی، ایک ہندوستانی، ایک مارواڑی 
 اور کچھ دوسرے لوگ

پہلا منظر
(وقت:دس بجے دن۔ جگہ بھولا ناتھ کے مکان کا ایک کمرہ)
(کمرہ بہت بڑا نہیں  اور  نہ بہت کشادہ ہے۔ کمرے میں دو چار پائیاں بچھی ہوئی ہیں  اور دو کرسیاں  اور ایک چھوٹی سی میز بھی رکھی ہے۔ اس لئے اسے سونے کا کمرہ بھی کہہ سکتے ہیں  اور ڈرائنگ روم بھی۔ کمرے میں سامان وہی ہے جو کسی عام کلرک، اخبارنویس یا ایسی ہی پوزیشن کے کسی شخص کے ہاں ہو سکتا ہے۔ پردہ اٹھنے پر ہم آنند کو میز کے پاس رکھی کرسی پر بیٹھے ایک اخبار کی ورق گردانی کرتے ہوئے دیکھتے ہیں۔
پروفیسر آنند شکل صورت سے پروفیسر معلوم ہوتے ہیں ، یہ بات نہیں۔ جب سے ہندوستان میں تعلیم کا رواج زیادہ ہوا ہے  اور خوراک کا کم، تب سے کالجوں میں ایسے طلبا آنے لگے ہیں جنھیں بقول پطرس آسانی سے ان کی مائیں نصف ٹکٹ لے کر اپنے ساتھ زنانے ڈبے میں بٹھا سکتی ہیں۔ طالب علمی کے زمانے میں پروفیسر آنند شاید اسی قسم کے طالب علم تھے۔ حال ہی میں ایم اے کی ڈگری لے کر انھوں نے پڑھانے کا شغل  اختیار کیا ہے اس لئے اس کی عمر یا شکل میں کچھ فرق نہیں ہوا۔ پہلی نظر میں انھیں بآسانی میٹرک کا طالب علم سمجھا جا سکتا ہے۔ اس وقت تو وہ پروفیسر کی پوشاک میں بھی نہیں ہیں۔ ایک تہمد اور قمیض پہنے ہوئے شاید حجامت بنا کر بیٹھے ہیں کیوں کہ صابن کی سفیدی ابھی تک ان کے چہرے پر لگی ہوئی دکھائی دیتی ہے  اور میز پر پڑا ہوا حجامت کا کھلا ہوا سامان بھی اس بات کی گواہی دیتا ہے۔
پردہ اٹھنے کے کچھ لمحے کے بعد بھولا ناتھ دائیں طرف کے کمرے سے داخل ہوتا ہے جدھر شاید رسوئی ہے۔ شکل و صورت سے بھی بھولا ناتھ پروفیسر صاحب سے کچھ موٹا تازہ ہے لیکن پروفیسر صاحب کے چہرے سے جو دانشمندی ٹپکتی ہے اس کا وہاں فقدان ہے۔ سیدھا سا آدمی ہے۔ کندھے جھٹکنے کی عادت ہے۔ ایسے مردوں کو بار ہا لوگ زن مرید کہہ دیا کرتے ہیں۔ اس وقت اس کے چہرے پر گھبراہٹ جھلک رہی ہے۔ آنند بدستور اخبار دیکھنے میں محو ہے۔)
بھولا ناتھ:(پریشانی سے)یہ پھر آ گیا۔ تم میری مدد کرو۔ آنند۔ خدا کے لئے۔
آنند:(اخبار میز پر رکھ کر) آخر بات کیا ہے؟گھبرائے ہوئے کیوں ہو؟
(بھولا ناتھ پریشان سا چارپائی  پر بیٹھ جاتا ہے۔)
بھولا ناتھ:یہ ایک بار آ جاتا ہے تو جانے کا نام نہیں لیتا۔
آنند:آخر معلوم بھی ہو کون ہے؟
بھولا ناتھ:ارے کون کیا؟را ہوں کا بادشاہ ہے۔
آنند:را ہوں کا!پھر تو تمہارا ہم وطن ہوا۔
بھولا ناتھ:(طنز سے) اب را ہوں کے ہزاروں آدمی میرے ہم وطن ہیں  اور  کمرے (کندھے جھٹک کر) میرے پاس صرف یہی دو ہیں۔
(مجبور ہنسی ہنستا ہے۔)
آنند:(حیرانی سے)تو کیا ان سے جان پہچان بھی نہیں؟
(اٹھ کر کمرے میں گھومتا ہے۔)
بھولا ناتھ:بس اس بات کا گنہ گار ہوں کہ اپنے چھوٹے بھائی سے ان کے کا رہائے نمایاں سنتا رہا ہوں یا پھر اپنے شہر کے ڈاکٹر  بھگوان۔۔۔ 
آنند:را ہوں شہر نہیں قصبہ ہے۔
بھولا ناتھ:ارے ہاں وہیں ڈاکٹر بھگوان۔۔۔ 
آنند:(پھر قطع کلام کر کے) لیکن تم نے کہانا کہ یہ پھر آ گیا تو اس کا مطلب یہ ہے کہ پہلے بھی یہ صاحب تمہیں مہمان نوازی کا شرف بخش چکے ہیں۔
بھولا ناتھ:اب میں تمہیں کیا بتاؤں تم۔۔۔ تم۔۔۔ (کندھے جھٹک کر) ذرا بیٹھو تو تفصیل سے بیان کروں۔
(آنند چارپائی پر بیٹھنا چاہتا ہے۔)
بھولا ناتھ:ارے۔۔۔ ارے۔۔۔ یہاں کیا بیٹھتے ہو۔ وہ کرسی لے لو۔
(کرسی گھسیٹتا ہے۔)
آنند:میں یہیں اچھا ہوں۔ تم کہو۔
بھولا ناتھ:(پھر ذرا ہنس کر)بات یہ ہے کہ وہ میرا چھوٹا بھائی ہے نا سری رام۔ جیسا وہ خود آوارہ ہے ویسے ہی اس کے دوست ہیں۔ انھیں میں سے ایک کا نام سوم  یا موم  یا کیا جانے کیا تھا۔ وہ جب کبھی آتا تھا اپنے اس بھائی کی تعریف کے پل باندھ دیا کرتا تھا۔
آنند:دیش بھگت ہیں؟
بھولا ناتھ:خاک۔
آنند:شاعر؟
بھولا ناتھ:اس کی سات پشتوں میں سے کسی نے شعر کا نام نہیں لیا۔
آنند:تو مقرر؟سدھارک؟حکیم؟وید؟ڈاکٹر؟
بھولا ناتھ:(چڑ کر) تم سنتے ہو نہیں  اور لے اڑتے ہو وہ تھے نا، مشہور ایکٹر ماسٹر فطرت۔ یہ ان کے ساتھ رہ چکا ہے۔
آنند:(قہقہہ لگا کر) تویوں کہو کہ یہ صاحب ایکٹر ہیں۔
بھولا ناتھ:اب ماسٹر فطرت کے مشہور ڈراموں ’’عشق کی آگ‘‘ اور ’’درد جگر‘‘ میں اس نے کوئی کام کیا ہے یا نہیں اس بات کا مجھے کوئی علم نہیں۔ اتنا سنا تھا کہ یہ ماسٹر فطرت کا دایاں ہاتھ ہے۔
آنند:لیکن اس بات سے تمہیں کیا دلچسپی؟
بھولا ناتھ:(ہنس کر) ارے بچپن تھا  اور کیا؟جب ہم میٹرک میں پڑھتے تھے تو ان کے ناٹک پڑھنے کا بہت شوق تھا۔
آنند:’’عشق کی آگ‘‘، ’’درد جگر‘‘۔
(ہنستا ہے۔)
بھولا ناتھ:ارے بھائی ان دنوں ہمارے لئے ماسٹر فطرت ہی کالی داس  اور  شیکسپیئر تھے۔ اگر چہ ہمیں ان کے دیکھنے کا اتفاق نہیں ہوا تھا لیکن ہم ان کے ناٹکوں کو پڑھ کر محلے کے ایک لڑکے سے ان کے گانے سن کرہی ان کے آرٹ کے قائل تھے۔
آنند: اور ان کے غیبی مداحوں میں سے تھے۔
بھولا ناتھ:تم اچھی طرح جانتے ہو مشہور مصنفوں ، لیڈروں ، ایکٹروں ، ادیبوں کو لوگ عام انسانوں سے کچھ اونچا ہی سمجھتے ہیں  اور ان سے تو ایک طرف ان کے ساتھ رہنے والوں تک سے بات کر کے پھولے نہیں سماتے۔ یہ تو ماسٹر فطرت کا دایاں ہاتھ تھا۔
آنند:تو ان سے تمہاری ملاقات کیسے ہوئی؟
(پھر اٹھ کر گھومنے لگتا ہے۔)
بھولا ناتھ:ملاقات؟(کندھے جھٹک کر)تم اسے ملاقات کہہ سکتے ہو؟ہمارے شہر کے ہیں نا ڈاکٹر بھگوان۔۔۔ 
آنند:شہر نہیں قصبہ کہو۔ را ہوں قصبہ ہے۔
بھولا ناتھ:ہاں ہاں قصبہ، قصبہ۔ تومیں نے اسے ڈاکٹر بھگوان داس کی دوکان پر بیٹھے دیکھا۔ اس کی باتیں دلچسپی سے سنیں  اور شاید دو ایک باتوں کا جواب بھی دیا۔
آنند:پھر تم انھیں اپنے گھر لے آئے۔
بھولا ناتھ:ارے کہاں؟تم مجھے بات بھی کرنے دو گے۔ اس کوتو دس برس بیت گئے۔ اس کے بعد یہ صاحب گزشتہ برس ملے  اور تمہیں معلوم ہے کہ ان دنوں میں میں کیسی مصیبت سے دن کاٹ رہا تھا۔ چنگڑ محلے کا وہ پیپل ویڑا  اور اس میں لالہ جوالا داس کا وہ جہنمی مکان  اور اس کی وہ اندھیری کوٹھریاں جن میں نہ کوئی روشن دان ہے۔ نہ کھڑکی۔ گرمیوں میں باہر گلی میں سونا پڑتا تھا۔
آنند:لیکن تم بات تو ان سے ملنے کی کر رہے تھے۔
بھولا ناتھ:ہاں ہاں انھیں دنوں جب میں وہاں رہتا تھا  اور دن بھر نوکری کی تلاش میں مارا مارا پھر تا تھا یہ ایک دن پیپل ویڑا کے پاس ہی چنگڑ محلے میں مل گئے  اور انھوں نے دور ہی سے نمسکار کی۔ میں جلدی میں تھا لیکن لمحہ بھر کے لئے رک گیا۔
آنند:تو کہنے کا مطلب۔۔۔ 
بھولا ناتھ:(بات جاری رکھتے ہوئے) انھوں نے بڑے تپاک سے ہاتھ ملایا  اور  کہا ڈاکٹر بھگوان داس آپ کی بڑی تعریف کرتے ہیں۔ آپ مجھے پہچان تو گئے ہیں؟میں نے کہا ’’ہاں ہاں۔۔۔ ماسٹر فطرت‘‘ کہنے لگے بیمار ہے بے چارہ درد گردہ سے۔
آنند:درد جگر سے نہیں۔
بھولا ناتھ:(آنند کے طنز کی طرف نہ دھیان کر کے)میں نے افسوس کا اظہار کیا  اور پوچھا کہ سنائیے کیسے آئے۔ کہنے لگے مجھے درد گردہ کی شکایت ہے۔
آنند:(قہقہہ لگا کر) کند ہم جنس باہم جنس پرواز۔
بھولا ناتھ:میں نے بھی افسوس کا اظہار کیا۔ کہنے لگے ’’ کرنل ماتھر کو دکھانے آیا ہوں کل چلا جاؤں گا۔‘‘میں نے کہا:’’تو آئیے کچھ پانی وانی پی لیجئے۔ ہنس کر کہنے لگے لالہ سندر لال تو انتظار کر رہے ہوں گے لیکن چلئے اپنے ہم وطن کا اصرار کیسے رد کیا جا سکتا ہے۔‘‘
آنند:اپنے ہم وطن کا۔۔۔ خوب!
(ہنستا ہے۔)
بھولا ناتھ:میرے تو پاؤں تلے سے زمین کھسک گئی۔ ضروری کام سے جا رہا تھا  اور میں نے رسمی طور پر ہی اسے جل پان کے لئے پوچھا تھا۔ خیر گھر لے آیا  اور حفظ ماتقدم کے طور پر میں نے بیوی سے صرف ٹھنڈے پانی کا گلاس لانے کے لئے کہا۔ پانی پی کر یہ  مہاشہ وہیں گلی میں بچھی ہوئی چارپائی پر لیٹ گئے۔ مجھے جلد جانا تھا۔ میں نے جھجکتے ہوئے کہا: ’’مجھے۔۔۔ آ۔۔۔ ذرا جلدی ہے۔ آپ کدھر جا رہے ہیں؟ ساتھ ساتھ ہی۔۔۔ ‘‘لیکن جناب ٹانگیں پسارتے ہوئے میری بات کاٹ کر بے پرواہی سے بولے :’’ہاں ہاں آپ شوق سے ہو آئیے۔ میں ذرا تھک گیا ہوں۔ یہیں آرام کر لوں گا۔‘‘
آنند:(ہنس کر)خوب!
بھولا ناتھ:(کندھے جھٹک کر) تم ہوتے تو میری صورت دیکھتے۔۔۔ نئی نئی شادی ہوئی تھی  اور یہ ہمارا ہم وطن۔۔۔ 
(آنند پھر قہقہہ لگاتا ہے۔)
بھولا ناتھ:مرتا کیا نہ کرتا۔ مجھے تو جلدی تھی۔ ناچار چلا گیا۔ واپس آیا تو آپ مزے سے بستر بچھوا کر خراٹے لے رہے تھے  اور بیوی بیچاری اندر گرمی میں پڑی تھی۔ داخل ہوا تو کہنے لگی آپ کا ایسا بے تکلف دوست تو کوئی  دیکھا نہیں۔ آپ کے جانے کے بعد کہنے لگا:’’تم تو شاید نواں شہر کی ہو۔‘‘میں چپ رہی تو بولا:’’پھر تو ہماری بہن ہوئی۔‘‘
آنند:بہن؟!
(ہنستا ہے۔)
بھولا ناتھ:اب کملا مجھ سے پوچھنے لگی یہ کون ہے؟میں کیا بتاتا؟اتنا کہہ کر چپ ہو رہا کہ ہمارے دیس کے ہیں۔ چار پائیاں ہمارے پاس صرف دو تھیں۔آخر وہ غریب سخت گرمی میں اندر فرش پر سوئی۔ خیال تھا دوسرے دن چلے جائیں گے لیکن پورے سات دن رہے  اور جب گئے تومیں نے قسم کھا کر کملا سے کہا کہ اب کبھی نہیں آئیں گے لیکن آج پھر آ دھمکے ہیں  اور کملا۔۔۔ 
(کملا داخل ہوتی ہے۔)
کملا:میں پوچھتی ہوں آپ چپ چاپ ادھر آ کر بیٹھ گئے ہیں  اور وہ مجھے اس طرح حکم دے رہے ہیں جیسے میں ان کی کوئی زر خرید لونڈی ہوں۔ ’’کملا پان لا دو۔ کملا یہ کر دو۔ کملا وہ کر دو۔‘‘ میں پوچھتی ہوں یہ ہیں کون؟آپ تو کہتے تھے میں اسے جانتا تک نہیں پھر کیوں یہ منھ اٹھائے ادھر چلے آتے ہیں؟کوئی  اور ٹھور ٹھکانہ ان کے لئے نہیں کیا؟ کون ہیں یہ؟
بھولا ناتھ:(بالکل گھبرا کر کندھے جھٹکتے ہوئے) اب بتاؤ۔۔۔ 
(اٹھ کھڑا ہو جاتا ہے۔)
آنند:تم ٹھہرو۔بھابی۔ مجھے سوچنے دو۔
کملا:لیکن آپ سوچ کر کریں گے کیا؟یہ کوئی ان کا پرانا  یار غار ہو گا مجھے اسی بات سے چڑ ہے کہ آخر یہ مجھ سے چھپاتے کیوں ہیں؟کیا میں ان کے دوستوں کو گھر سے نکال دیتی ہوں۔
(چارپائی کے کنارے بیٹھ جاتی ہے۔)
آنند:دیکھو بھابی۔
کملا:میں کچھ نہیں دیکھنا چاہتی۔ دیکھئے آپ سے کوئی پردہ نہیں۔ کمرے ہمارے پاس یہی دو ہیں جن میں دروازوں کے روشندان میں شیشے تک نہیں  اور  ہم کارڈ بورڈ سے کلام چلا رہے ہیں  اور بستر بھی فالتو نہیں  اور  پھر آپ بھی یہاں ہیں۔ ان کے یہ دوست تو مزے سے بستر بچھوا کر سوئیں گے  اور میں ٹھٹھرا کروں گی باہر برآمدے میں۔
آنند:دیکھو بھابی وہ ان کے دوست نہیں ہوں اس بات کا تمہیں یقین دلاتا ہوں۔
کملا:تو پھر یہ صاف جواب کیوں نہیں دیتے؟
آنند:اگر ان سے یہ ہو سکتا تب نا۔۔۔ 
بھولا ناتھ:(جواس دوران میں ادھر ادھر  گھومتا رہتا ہے رک کر  اور  کندھے جھٹک کر) ہاں اب ہم وطن ہیں۔۔۔ 
کملا:ہم وطن ہیں تو۔۔۔ 
(انگارہ سی آنکھوں سے شوہر کی طرف دیکھتی ہے۔)
آنند:دیکھو جھگڑے سے کچھ نہ بنے گا۔ اس آدمی کو دھتا بتائی چاہئے۔ 
کملا:یہی تومیں بھی کہتی ہوں۔۔۔ 
آنند:لیکن یہ ان سے ہو چکا ان صاحب کی مہمان داری تو کسی دوسری طرح ہی کی جائے گی۔
(کچھ لمحے کے لئے خاموشی جس میں آنند سوچتا ہے  اور بھولا ناتھ انگڑائی لیتا ہے۔)
آنند:(دھیمی آواز میں) میں پوچھتا ہوں وہ کیا کر رہا ہے۔
کملا:شاید باہر گیا ہے جاتے جاتے پوچھتا تھا کہ آج کیا سبزی پکانے کا ارادہ ہے۔ بازار سے۔۔۔ 
آنند:(جسے اس دوران میں تدبیر سوجھ گئی ہے)میں کہتا ہوں تم لحاف لے لو بھابی  اور چپ چاپ لیٹ جاؤ اور اگر کراہ سکو تو تھوڑے تھوڑے وقفے کے بعد کراہتی بھی جاؤ(بھولا ناتھ سے)دیکھو بھائی کھانے کا ذکر آئے تو تم کہہ دینا کہ مجھے بھوک نہیں ہے  اور میں بہانہ کروں گا کہ گرانی طبع سے میں آج فاقہ کر رہا ہوں  اور بس(چٹکی بجاتا ہے۔ سیڑھیوں پر پاؤں کی چاپ سنائی دیتی ہے۔ مڑ کر) میں کہتا ہوں جلدی کرو(ایک ایک لفظ پر زور دے کر) جلدی کرو۔ انہی کپڑوں سمیت لیٹ جاؤ۔ 
(کملا جلدی سے بستر پر لیٹ کر لحاف اوڑھ لیتی ہے۔ ہاتھ میں دو لوکیاں لئے ہوئے بنواری لال داخل ہوتا ہے۔)
بھولا ناتھ:آئیے آئیے کدھر چلے گئے تھے آپ؟(آنند کی طرف اشارہ کر کے) یہ ہیں مسٹر بنواری لال۔ میرے ہم وطن۔ کسی زمانے میں مشہور ایکٹر ماسٹر فطرت کے ساتھ۔۔۔ 
آنند:(ذرا ہنستے ہوئے) آپ سے مل کربڑی خوشی ہوئی۔
بنواری لال:آپ سے مل کر بہت خوشی ہوئی۔
بھولا ناتھ:یہ آپ کیا اٹھا لائے اتنی لوکیاں؟
(کملا دھیمی سی کراہتی ہے۔)
بنواری لال:باہر بک رہی تھیں (ہنس کر) میں نے کہا۔۔۔ (کملا ذرا  اور زور سے کراہتی ہے)(مڑ کر  اور ذرا چونک کر) کیا بات ہے۔ کیا بات ہے؟؟
(آواز میں تشویش)
بھولا ناتھ:اسے دفعتاً دورہ پڑ گیا۔ بڑی مشکل سے ہوش آیا ہے۔۔۔  عموماً پڑ جایا کرتا ہے۔ ہسٹریا۔
بنواری لال:تو آپ علاج۔۔۔ 
بھولا ناتھ:علاج بہت کرایا کرنل(پھر بات کا رخ بدل کر) یہ تو بیمار  پڑ گئیں  اور  (ذرا ہنس کر) لوکیاں آپ اتنی اٹھا لائے پھر (آنند سے) کیوں بھائی تم کیا کہتے تھے؟۔۔۔ 
آنند:میں تو آج فاقہ سے ہوں طبیعت بھاری ہے۔
بھولا ناتھ: اور میں خود کھانے کے موڈ میں نہیں۔
بنواری لال:(رسوئی کی طرف قدم بڑھاتے ہوئے) تو بھابی جی میرا مطلب ہے کہ لوکی۔۔۔ یعنی لوکی کی کھیر ہسٹریا میں بے حد مفید ہے  اور کھیر بنا بھی اچھی لیتا ہوں۔ ساتھ ہی میں اپنے لئے بھی دو روٹیاں اتار لوں گا  اور  بھاجی بھی لوکی ہی کی بن جائے گی۔ میرا تو خیال ہے آپ بھی کھائیں۔ لطف نہ آ جائے تو نام نہیں۔ اندر انگیٹھی تو ہو گی ہی۔ کوئلوں کی آنچ مجھے بے حد پسند ہے۔ دھوئیں سے آنکھیں نہیں نکلتیں  اور پھر کوئلوں پر لوکی کی کھیر بنتی بھی ایسی ہے کہ کیا کہوں۔
(رسوئی میں چلا جاتا ہے۔)
آنند:(دھیرے سے) یہ اس طرح نہیں جائے گا۔
بنواری:(رسوئی سے) کیوں بھئی مسالہ کہاں ہے؟
کملا:(لیٹے لیٹے) کہہ دو ختم ہو گیا۔
بھولا ناتھ:(ذرا زور سے) مسالہ تو یار ختم ہو گیا۔
بنواری:(اندر سے)  اور گھی کہاں ہے؟
بھولا ناتھ:(کندھے جھٹک کر) اب یہ کیسے کہہ دوں؟!
آنند:(اونچی آواز میں) ارے گھی نہیں لائے تم؟ علی الصباح بھابی نے کہا تھا کہ گھی ختم ہو گیا ہے کیسے گرہستی ہو تم؟!
(دھیرے سے شرارت کی ہنسی ہنستا ہے۔)
بنواری:(دروازے سے جھانک کر) اچھا ایک آنے کا گھی کم سے کم آج کے لئے تو لیتا آؤں۔ مسالہ بھی نہیں  اور کھانڈ بھی۔ میرا خیال ہے۔۔۔  نہیں ! میں چند منٹوں میں سب کچھ لایا۔ یہ جب تک کچھ کھائیں گی نہیں کمزوری دور نہیں ہو گی۔
(چلا جاتا ہے۔)
آنند:(حیرانی سے) یہ عجیب مہمان ہے تمہارا۔ مہمان کے ساتھ میزبانی کے فرائض بھی سرانجام دے رہا ہے  اور اپنی جیب سے۔
بھولا ناتھ:میں کہتا ہوں آنند۔ یہ جونک ہے جونک۔ خدا کے لئے کوئی  اور ترکیب سوچو۔کیا ہوا۔ یہ آج جیب سے پانچ آنے خرچ کر دے گا۔ گذشتہ سال جاتا جاتا مجھ سے پانچ روپئے لے گیا تھا۔
کملا:(ایک دم سے زور سے اٹھ کر) دے دیئے آپ نے پانچ روپئے۔
بھولا ناتھ:(کندھے جھٹک کر)اب میں۔۔۔ 
کملا: اور میں پانچ پیسے مانگتی ہوں تو نہیں ملتے۔
بھولا ناتھ:اب ہم وطن۔۔۔ 
کملا:تو پڑے بھگتئے پانچ کیا میری طرف سے پانچ سودے آئیے۔ بس مجھے میکے چھوڑ آئیے۔
آنند: اور(خوشی سے تالی بجا کر)سپلنڈ ڈ میکے !۔۔۔ ٹھیک(بھولا ناتھ سے) جلدی کرو بھابی کولے کر کسی پڑوسی کے یہاں چلے جاؤ۔ وہ آیا تومیں کہہ دوں گا کہ بھابی کی طبیعت بہت خراب ہو گئی تھی آخر بھائی صاحب انھیں چھوڑنے میکے چلے گئے۔ کیوں؟
(داد  کی خواہش سے دونوں کی طرف دیکھتا ہے  اور ہنستا ہے۔)
بھولا ناتھ:بھئی تدبیر تو خوب ہے (بیوی سے)تم ذرا اندر پڑوسن سے باتیں کرنا۔ میں کچھ دیر کے لئے باہر ا ن کے شوہر کے پاس بیٹھ جاؤں گا۔ (آنند سے) لیکن یار میں کہتا ہوں اگر وہ نہ گیا؟
آنند:جائے گا کیسے نہیں۔ تمہارے جاتے ہی میں بھی تالا لگا کر سٹک جاؤں گا۔وہ کیا اس کا باپ بھی جائے گا۔
کملا:واہ تالا لگا کر آپ کھسک جائیں گے  اور جو وہ برتن لے گیا ہے وہ نہیں آپ یوں کہئے گا کہ وہ چلے گئے ہیں  اور میں بھی چلا جا رہا ہوں۔بس اسے نکال کر گھاس منڈی تک چھوڑ آئیے۔
آنند:ہاں ہاں تم جلدی کرو۔ وہ آ جائے گا۔
بھولا ناتھ:ہاں ہاں جلدی کرو۔(کملا کو ٹرنک کھولنے کے لئے جاتے دیکھ کر) میں کہتا ہوں نئی ساڑی پہننے کی ضرورت نہیں تم سچ مچ میکے نہیں جا رہی ہو  اور ہمارے پڑوسی تمہیں اس حالت میں کئی بار دیکھ چکے ہیں۔
کملا:(ٹرنک کو زور سے بند کرتے ہوئے) میں پوچھتی ہوں۔
آنند:ہاں ہاں۔ وہیں پوچھنا۔۔۔ چلو چلو۔۔۔ 
(دونوں کو ڈھکیلتا ہوا لے جاتا ہے۔)
پردہ
 
دوسرا منظر
(وقت:ایک گھنٹے بعد۔۔۔ مقام:اسی مکان کا برآمدہ)
(برآمدہ ایک طرف سے جدھر ناظرین بیٹھے ہیں کھلا ہے۔ اس طرف بڑی لمبی لمبی چقیں پڑی ہوئی ہیں جو کھول دی جاتی ہیں تو یہی برآمدہ ایک لمبا سا کمرہ بن جاتا ہے۔اس وقت چونکہ چقیں لپٹ کر چھت سے لٹک رہی ہیں اس لئے برآمدہ میں جو کچھ ہو رہا ہے اس سے حاضرین بخوبی دیکھ سکتے ہیں۔ دو ہلکی ہلکی بید کی کرسیاں برآمدے میں بائیں طرف رکھی ہیں۔ دو سال سے روغن نہیں کیا گیا ہے جس کی وجہ سے بید کی سفیدی نظر آنے لگی ہے۔ کرسیوں کے آگے ایک بید ہی کی تپائی رکھی ہے جس پر میلا سا کرسیوں کے رنگ کا کپڑا بچھا ہوا ہے۔
بائیں طرف ایک دروازہ ہے جو سیڑھیوں پر کھلتا ہے۔ سامنے کی دیوار میں دروازے جو بالترتیب پہلے منظر کے کمرے  اور اس کے ساتھ والے کمرے میں کھلتے ہیں۔ دروازے پرانی طرز کے ہیں۔ ان کے اوپر ساتھ ہی روشندان ہیں۔ جن کے شیشے شاید ابھی تک نہیں لگے ہیں یا خستہ  اور بوسیدہ ہو کر ٹوٹ گئے ہیں۔ ہاں ان کی جگہ کتے کے مستطیل ٹکڑے لگے ہوئے ہیں۔ ایک چارپائی دیوار سے لگی کھڑی ہے۔
ایک کرسی پر پروفیسر آنند بیٹھے ہوئے ، دوسری پران کے پاؤں ہیں ان کے دائیں طرف تپائی پر جھوٹے خالی برتن رکھے ہیں۔ جس وقت پردہ اٹھتا ہے وہ سگریٹ سلگانے کی فکر میں ہے۔)
آنند:(اسی دیا سلائی کو جو بجھ گئی ہے زمین پر پٹک کر)اونھ!
(بھولا ناتھ سیڑھیوں کے دروازے سے جھانکتا ہے۔)
بھولا ناتھ:میں کہتا ہوں ہمیں وہاں بیٹھے بیٹھے ایک گھنٹہ ہو گیا  اور  تم نے ابھی تک آواز نہیں دی۔
(چل کر پروفیسر آنند اس کے پاس جاتے ہیں۔)
آنند:ارے دھیرے بولو۔ وہ ادھر رسوئی میں بیٹھا کھانا کھا رہا ہے۔
بھولا ناتھ۔:(برتنوں کی طرف دیکھ کر)  اور تم۔۔۔ 
آنند:میں نے بھی روزہ افطار کر لیا ہے۔ کمبخت لوکی کی کھیر بڑے مزے کی بناتا ہے۔
بھولا ناتھ:لیکن۔۔۔ 
آنند:لیکن کیا؟میں نے اسی کے مطابق سب کچھ کیا جو طے ہوا تھا لیکن وہ بھی ایک شیطان ہے۔
بھولا ناتھ:(سوچتے ہوئے) تو گیا نہیں۔
آنند:وہ ایسی آسانی سے نہ جائے گا۔ ایسوں کو صاف جواب۔۔۔ 
بھولا ناتھ:لیکن اخلاق بھی تو۔۔۔ (کندھے جھٹک کر) تم سمجھتے نہیں آنند۔
(سر کھجاتے ہوئے کمرے میں گھومنے لگتا ہے۔)
آنند:صاف جواب نہیں دے سکتے تو بھگتو۔
بھولا ناتھ:تم نے اس سے کہا نہیں کہ بھابی کی طبیعت۔۔۔ 
آنند:کہا کیوں نہیں۔ جب وہ سب چیزیں لے کر واپس آیا تو میں نے برا سا منھ بنا کر کہا ’’بھابی کی طبیعت بڑی خراب ہو گئی تھی۔ انھوں نے اصرار کیا کہ میں تو میکے جاؤں گی  اور وہ ٹھہر ے زن مرید فوراً  تیار ہو کر چلے گئے۔‘‘
بھولا ناتھ:(غضب ناک ہو کر) زن مرید۔۔۔؟!
آنند:(ہنس کر  اور بھی آہستہ سے رازدارانہ انداز میں) ارے وہ تومیں نے صرف یہ کہہ کر میں قفل اٹھانے کے لئے بڑھا  اور وہ اندر رسوئی میں چلے گئے۔ میں نے تالے کولے کر ہاتھ میں اچھالتے ہوئے کہا میں تو جا رہا ہوں کہنے لگے کھانا تو کھا کے جائیے گا۔ لوکی کی کھیر کا مزا۔۔۔ 
بھولا ناتھ: اور تمہارے منھ میں پانی بھر آیا۔
آنند:نہیں میں نے کہا میں تو جاؤں گا۔
بھولا ناتھ:پھر؟
آنند:انھوں نے بے فکری سے انگیٹھی میں کوئلے سلگاتے ہوئے کہا۔ اچھا تو ہو آئیے لیکن آ جائیے گا جلدی۔ ٹھنڈی کھیر کا مزا کیا خاک آئے گا۔
بھولا ناتھ:(غصے سے دانت پیس کر) ہوں۔
آنند:تب میں نے بھی دل میں سوچا کہ یہ اس طرح نہ جائیں گے۔ کوئی دوسری ترکیب ہی کرنی پڑے گی۔ چاہئے تو یہ تھا کہ میں قفل لگا کر باہر برآمدے ہی میں ملتا لیکن بھابی کی دو طشتریوں نے۔
بھولا ناتھ:(جلدی سے) پھر۔۔۔ پھر۔۔۔؟
آنند:پھر کیا۔ میں نے سوچا کہ انھیں یہاں چھوڑ جانا بیوقوفی ہی ہو گی نہ جانے کون سی چیز اٹھا کر چمپت ہو جائیں۔ اس لئے جھٹ بات بدل کر میں نے کہا:’’نہیں کوئی خاص جلدی تو نہیں مجھے۔ یہ آپ نے ٹھیک کہا کہ کھیر کا مزا گر م گرم ہی میں ہے۔ تو لائیے دیکھیں تو سہی آپ کیسی بناتے ہیں۔ بس انھوں نے کھیر تیار کی، لوکی کی بھاجی بنائی  اور پھر ہلکی پھلکی روٹیاں پکائیں۔ ابھی ختم کر کے اٹھا ہوں۔ کمبخت غضب کی رسوئی بناتا ہے۔ میں پوچھتا ہوں یہ ماسٹر فطرت  کا باورچی تو نہیں تھا۔
(دبا ہوا قہقہہ لگاتا ہے۔)
بھولا ناتھ:(مایوسی سے) اب۔۔۔ 
(چارپائی میں دھنس جاتا ہے۔)
آنند:تم بھی بلا تکلف کھالو۔ بھوکے پیٹ کیا خاک سوجھے گا۔ تر مال اندر آ جائے تو۔۔۔ 
(بنواری رومال سے ہاتھ پوچھتا ہوا رسوائی کی طرف سے داخل ہوتا ہے۔)
بنواری:ارے گئے نہیں آپ۔
بھولا ناتھ:(جیسے قبر میں سے) گاڑی مس (Miss)   کر گئے۔
بنواری: اور کملا جی؟
بھولا ناتھ:(چڑچڑے پن کے ساتھ) انھیں پھر دورہ پڑ گیا تھا۔
بنواری:(نہایت سنجیدگی سے) اوہ!تو کہاں۔۔۔ 
بھولا ناتھ:ویٹنگ روم میں بٹھا آیا ہوں۔ دوسری گاڑی دیر سے جاتی ہے اسی لئے۔
بنواری:(افسوس کے ساتھ اندر مڑتا ہے)ایک ڈبے میں کھیر دیئے دیتا ہوں۔ یقین کیجئے لوکی کی کھیر ہسٹریا کے دورے میں بے حد مفید ہوتی ہے  اور  پھر وہ بھی صبح سے بھوکی ہوں گی۔
بھولا ناتھ:(غصے کو چھپاتے ہوئے) نہیں تکلیف نہ کیجئے۔ میں دوا کے ساتھ تھوڑا سا دودھ پلا آیا ہوں۔
بنواری:تو آپ ہی لیجئے۔(آنند کی طرف دیکھ کر)کیوں پروفیسر صاحب انھوں نے بھی تو صبح کا۔۔۔ 
بھولا ناتھ:میں کھانے کے موڈ میں نہیں ہوں۔
بنواری:(خفیف ہوئے بغیر) کیوں نہ ہو۔(ذرا ہنس کر) میں نے ایک بار ایک فقیر  سے پوچھا تھا۔ کھانے کا ٹھیک وقت کون سا ہے؟ اس نے خواب دیا امیر کی جب طبیعت ہو اور غریب کو جب ملے۔ بھائی آپ ٹھہرے امیر آدمی  اور ہم۔۔۔ غریب!اچھا پان تولیں گے نا۔
بھولا ناتھ:(چڑ کر) میں پان نہیں کھاتا۔
بنواری:(مسکرا کر)  اور پروفیسر صاحب؟
آنند:(جس نے خوب سیر ہو کر کھایا ہے) مجھے کوئی خاص اعتراض نہیں۔
بنواری:اچھا میں ذرا نیچے پنواری سے پان لے آؤں۔
(بے پروائی سے ہنستا ہوا چلا جاتا ہے۔)
بھولا ناتھ:(کندھے جھٹک کر) میں کہتا ہوں اب۔۔۔ 
آنند:چپ۔
بھولا ناتھ:(بے صبری سے) میں کہتا ہوں اب کیا کیا جائے۔ وہ کب تک پڑوسی کے یہاں بیٹھی رہے گی۔ تم تو مزے سے کھانا کھا کر کرسی پر ڈٹ گئے  اور  ہماری آنتیں۔۔۔ 
آنند:بھئی کھانا کھانے کے بعد میری سوچنے  اور سمجھنے کی قوتیں سلب ہو جاتی ہیں۔ میں تو ذرا سوؤں گا۔
بھولا ناتھ:لیکن تم تو کہتے تھے کہ میں اس سے نمٹوں گا۔
(اٹھتا ہے۔)
آنند:وہ تو ٹھیک ہے مگر دو چار منٹ ذرا آنکھ لگ جائے تو کچھ سوجھے۔
(خمار آلود آنکھوں سے بھولا ناتھ کی طرف دیکھتا ہے  اور ہنستا ہے۔ بھولا ناتھ مایوس ہو کر ہاتھ کمر کے پیچھے رکھ کر سوچتا ہے  اور گھومتا ہے۔)
بھولا ناتھ:اٹھو یہ کام ہو چکا تم سے۔ باہر تالا لگائے دیتے ہیں۔ خود ہی  رو پیٹ کر چلائے گا۔ دونوں کسی ہوٹل میں کھانا کھا لیں گے۔
(پھر ٹہلنے لگتا ہے۔)
آنند:(کرسی پر پیچھے کی طرف لیٹ کر اور جمائی لے کر) تو پھر مجھے کیوں گھسیٹتے ہو۔مجھے نیند آ رہی ہے۔
(پھر کرسی سے اٹھتا ہے۔)
بھولا ناتھ:(جو بہت تیزی سے برآمدے میں گھوم رہا ہے اچانک رک کر) کیا مطلب ہے تمہارا؟
آنند:(پھر کرسی میں دھنس جاتا ہے) ارے بھائی تم باہر سے تالا لگا کر جانا چاہتے ہو تو چلے جاؤ۔ اس کمرے کو اندر سے بند کر جاؤ  اور س میں باہر سے تالا لگا جاؤ۔ مجھے تین بجے پرنسپل گردھاری لال سے ملنے جانا ہے۔ تب اس کمرے سے نکل کر باہر سے تالا لگاتا جاؤں گا۔ اب جلدی کرو نہیں تو وہ آ جائے گا۔(اٹھ کر بائیں طرف کے کمرے میں چلا جاتا ہے ، اندر سے) لو میں تو لیٹ گیا۔ اب پان خواب ہی میں کھاؤں گا۔
(بھولا ناتھ کچھ لمحے تک تیز تیز گھومتا ہے پھر تیزی سے وہ بھی اندر چلا جاتا ہے۔ اس کی غصے سے بھری چڑچڑی آواز آتی ہے۔)
بھولا ناتھ:تالا کہاں ہے؟میں کہتا ہوں تالا کہاں ہے؟کمبخت تالا۔۔۔ مل گیا۔۔۔  مل گیا۔
(تالا ہاتھ میں لئے آتا ہے  اور چابیوں کی زنجیر انگلی میں گھماتا ہے۔)
آنند:(اندر سے) ارے دیکھو یہ اس کا بیگ باہر رکھتے جاؤ نہیں تو اسی بہانے آ جائے گا۔
(بھولا ناتھ پھر اندر جاتا ہے  اور کپڑے کا ایک پرانا پھٹا ہوا ہینڈ بیگ لے کر آتا ہے  اور دروازے کے نزدیک باہر دیوار کے ساتھ ساتھ دیتا ہے  اور دروازہ بند کر کے قفل چڑھانے لگتا ہے  اور اندر سے پروفیسر آنند کی آواز آتی ہے۔)
آنند:ارے سنو، سنو۔
بھولا ناتھ:(پھر جلدی سے کواڑ کھول کر) کہو۔
آنند:ارے برتن تو اندر رکھتے جاؤ۔
(بھولا ناتھ جلدی سے برتن اٹھا کر دیتا ہے۔)
آنند: اور یہ تپائی  اور کرسیاں بھی دے دو۔
(بھولا ناتھ جلدی جلدی کرسیاں  اور تپائی دیتا ہے۔)
آنند: اور یہ چارپائی؟
بھولا ناتھ:اسے پڑا رہنے دو۔ اسے کوئی نہ اٹھا لے جائے گا۔
(جلدی جلدی تالا لگاتا ہے۔ جلدی میں چارپائی سے ٹھوکر کھاتا ہے  اور  بڑبڑاتا ہوا چلا جاتا ہے۔)
(کچھ لمحے خاموشی جس میں دور پر کوئی گھڑیال ٹن ٹن بارہ بجاتا ہے۔ پھر کچھ لمحوں بعد بنواری لال گال میں پان دبائے کاغذ میں لپٹی پان کی گلوری ایک ہاتھ میں تھامے داخل ہوتا ہے۔ کمرے میں قفل  اور  باہر اپنا بیگ پڑا ہوا دیکھ کر چونکتا ہے۔ بھولا ناتھ کا نام لے کر دو بار آواز دیتا ہے۔ ذرا گھومتا ہے پھر مسکراتا ہے  اور اپنے آپ سے کہتا ہے۔)
بنواری:میں تو ابھی سوؤں گا۔
(چارپائی بچھاتا ہے جو دوسرے کمرے کے دروازے کو بالکل روک لیتی ہے۔ اس پر لیٹ کر سگریٹ سلگاتا ہے۔ ایک دو کش لگا کر کروٹ بدل لیتا ہے۔)
پردہ

تیسرا منظر
(پردہ آہستہ آہستہ اٹھتا ہے۔ منظر وہی۔ بنواری لال کروٹ بدلتا ہے۔ باہر کہیں گھڑیال بجتا ہے پھر۔)
بنواری: اور تین بج گئے۔
(دروازے کے اوپر روشن دان کا گتا ہلتا ہے  اور پھر کسی کا ہاتھ باہر نکلتا ہے۔)
(بنواری لال چونکتا ہے پھر کروٹ بدل لیتا ہے۔ آہستہ آہستہ بوٹ سوٹ پہنے پروفیسر آنند روشن دان کے گتے کو ہلا کر بڑی مشکل سے نیچے اترنے کی کوشش کرتے ہیں۔)
بنواری:(جیسے کسی کی آہٹ سے چونک کر) کون ہے (پھر چونک کر اور اٹھ کر) کون کون روشن دان کے اندر داخل ہونے کی کوشش کر رہا ہے۔(شور مچاتا ہے) دوڑئیو۔۔۔ بھاگیو۔۔۔ چور۔۔۔ چور۔!!
آنند:میں ہوں آنند۔
(آواز گلے میں پھنسی ہوئی ہے۔)
بنواری:(بدستور گھبرائی ہوئی آواز میں) چور!چور!!۔۔۔ دوڑیو۔۔۔  بھاگیو!!
(ایک مارواڑی، ایک ہندوستانی  اور دو ایک پنجابی بھاگتے ہوئے سیڑھیوں سے داخل ہوتے ہیں۔)
مارواڑی:(جس کی سانس پھول رہی ہے)کائیں مجھے بابو جی۔ کائیں چھے !!
ہندوستانی:کیا بات ہے بھیا۔ کیا بات ہے؟!
پنجابی:(ان کو پیچھے ہٹاتا ہوا) کی گل اے؟کی گل اے؟کدھر چوری ہوئی اے۔ کدھر چوری ہوئی؟
بنواری:(آنند کی طرف اشارہ کر کے) یہ دیکھئے آج کل کے جنٹلمین بیکار کوئی کام نہ ملا تو یہی پیشہ اختیار کر لیا۔ دن دہاڑے ڈاکہ ڈال رہے ہیں۔ میرے دوست ہیں نا پنڈت بھولا ناتھ۔ میں ان سے ملنے کے لئے آ رہا تھا دیکھتا ہوں تو آپ اندر داخل ہو رہے ہیں۔ یہ بیگ شاید پہلی بار نکال کر رکھ چکے تھے۔(آنند کی طرف دیکھ کر طنز سے) اترئیے صاحب۔ اب ذرا چند دن بڑے گھرکی روٹیاں توڑئیے۔
ہندوستانی:(آگے بڑھ کر) یہ بیگ اٹھا رہے تھے؟
بنواری:نانا۔ اسے ہاتھ نہ لگائیے۔ اس میں سب گہنے  بند ہوں گے۔ پولیس ہی آ کر کھولے گی۔
آنند:(جو بالکل گھبرا گیا ہے)میں۔ میں۔
مارواڑی:ابے  شالہ میں میں کیا۔ نیچے اتر۔ مار مارکر بھوسا بنا دیں گے۔
ہندوستانی:(فلسفیانہ انداز میں) آج کل بیکاری نے نوجوانوں کو چور اور ڈاکو بنا دیا ہے۔
پنجابی:اوے۔ اتراوے۔ اوتھے ٹنگیا ایں۔ سوٹ تادیکھو جویں ناڈھوخان داملا ہوندا اے۔
(آگے بڑھ کر پروفیسر آنند کو پاؤں سے پکڑ کر گھسیٹتا ہے۔ وہ دھم سے زمین پرآ گرتے ہیں۔ وہ پنجابی نوجوان دو چار گھونسے تھپڑ ان کے رسید کر دیتا ہے۔ آنند غصے  اور بے عزتی سے جل کر کہتا ہے۔)
آنند:میں پنڈت بھولا ناتھ کا دوست پروفیسر آنند۔۔۔ 
پنجابی:چل چل پروفیسر دا بچہ۔ جا کے تھانے والیاں نوں دسیں کہ توپروپھیسر ہیں یا ڈپٹی۔
(سب قہقہہ لگاتے ہیں۔)
بنواری:میں بھی ان کا دوست ہوں لیکن ان کی غیر حاضری میں چوری تو نہیں کرتا پھر تا۔
مارواڑی:آج کل جمانوالیوئی چھے۔ بابوجی کائی کریو جائے۔
(آج کل کا زمانہ ہی ایسا ہے بابو جی کیا کیا جائے۔)
بنواری:(گرج کر) میں ابھی پولیس کو ٹیلی فون کرتا ہوں۔ آپ اسے پکڑے رکھیں۔ (جاتے ہوئے) دیکھئے بیگ کو ہاتھ نہ لگائیے۔
(کئی  اور لوگ داخل ہوتے ہیں۔)
(’’کیا ہوا۔ کیا ہوا۔‘‘ کا شور مچ جاتا ہے۔)
مارواڑی:(نو واردوں سے) یہ چور چوڑے دہاڑے چوری کر رہو چھو شاپ۔
(یہ چور دن دہاڑے چوری کر رہا تھا۔)
ہندوستانی:(طنز سے) جنٹلمین چور!
آنند:میں کہتا ہوں۔
پنجابی:(ایک  اور تھپڑ رسید کر کے) تون کہنا ایں نائے چور نائے پتر۔
(بھیڑکو چیرتا  ہوا بھولا ناتھ آتا ہے۔)
بھولا ناتھ:کیا بات ہے؟کیا بات ہے؟
مارواڑی:بچ گیا۔ چھے شاپ۔ تھاکے چوری کرہیوچھو۔
ہندوستانی:سمجھئے بچ گئے۔ آپ کے دوست نے عین موقع پر چوری کرتے ہوئے پکڑ لیا۔
آنند:(جس کا حوصلہ بھولا ناتھ کے آنے سے بڑھ گیا تھا) میں کہتا ہوں۔
مارواڑی:(لپک کر)توکائیں کہے چھے۔
ہندوستانی:(ادا سے) یہ کہتا ہے۔
پنجابی:ایہہ کہندا اے (چباچبا کر) نالے چورنالے چتر۔
(سب ہنستے ہیں۔ بھولا ناتھ بڑھ کر آنند کو پنجابی کی گرفت سے چھڑاتا ہے۔)
بھولا ناتھ:چھوڑئیے چھوڑئیے آپ سب جائیے۔ یہ میرے دوست ہیں۔ میں ان سے نمٹ لوں گا۔
ہندوستانی:لیکن چور۔
بھولا ناتھ:میں کہتا ہوں انھوں نے کوئی چوری نہیں کی۔ آپ جائیے میری بیوی آ رہی ہے۔ آپ سب سیڑھیاں روکے کھڑے ہیں۔
(سب بڑبڑاتے ہوئے چلے جاتے ہیں۔)
پنجابی:(رک کر) پردہ بابو۔
بھولا ناتھ:(چیخ کر) وہ بدمعاش گیا نہیں۔
(پنجابی جلدی جلدی جاتا ہے۔)
آنند:وہ تو پولیس میں رپورٹ لکھوانے گیا ہے۔
بھولا ناتھ:آخر ہوا کیا؟
آنند:ہونا کیا تھا سب اس کی بدمعاشی ہے۔
بھولا ناتھ:آخر بات کیا ہوئی؟
آنند:ہوتی کیا؟تمہارے جانے کے بعد میں لیٹ گیا تو کچھ ہی دیر بعد وہ آیا۔پہلے شاید تمہیں آوازیں دیں۔ پھر تالا دیکھ کر بڑبڑایا۔ پھر چارپائی گھسیٹ کر بالکل اسی دروازے کے آگے لیٹ گیا۔ پھر میں۔۔۔ 
بھولا ناتھ:تمہارے ساتھ ایسا ہی ہونا چاہئے تھا۔ کہا جو تھا چلو ہمارے ساتھ۔
آنند:ساڑھے تین بجے مجھے پرنسپل صاحب سے ملنا تھا۔ آخر انتظار کر کے میں تیار ہوا لیکن جاؤں کدھر سے۔ دروازے کے شگاف سے روشن دان تک چڑھا پھر دھوتی باندھ کر اترنے لگا تھا کہ۔۔۔ 
بھولا ناتھ: اور وہ تمہارا استاد نکلا۔ میں نے کہا تھا اول درجے کا بدمعاش ہے۔
آنند:اس نے چور، چور کا شور مچا دیا اتنے آدمی اکٹھے کر لئے  اور اس پنجابی نے کئی تھپڑ مجھے رسید کئے۔
(بنواری داخل ہوتا ہے۔)
بنواری:(جیسے کچھ جانتا ہی نہیں)عجب دوست ہیں آپ کے یہ تو سب کچھ اٹھا کر ہی لے چلے تھے۔
بھولا ناتھ:آپ کو شرم نہیں آتی۔ یہ تو اندر ہی تھے۔
بنواری:لیکن مجھے کیا معلوم تھا۔ میں نے آوازیں دیں۔ یہ بولے تک نہیں۔
بھولا ناتھ:سور رہے ہوں گے۔
بنواری:تو جب بیدار ہوئے تب مجھے آواز دیتے۔ روشن دان سے اترنے کی کیا ضرورت تھی۔
بھولا ناتھ:اچھا ہٹائیے۔ اس قصے کو۔ کملا کی طبیعت خراب ہو رہی ہے۔ میں اسی گاڑی سے اسے گورداس پورلے جاؤں گا۔ چلو آنند تم بھی میرے ساتھ چلو۔ اب پرنسپل صاحب سے کل مل لینا۔
بنواری:آپ گورداس پور جا رہے ہیں۔ آپ کا سسرال  تو نواں شہر ہے۔
بھولا ناتھ:(بے پروائی سے) وہاں کملا کے بڑے بھائی رہتے ہیں۔
بنواری:بھائی؟!
بھولا ناتھ:میونسپل کمیٹی میں ہیڈ کلرک ہیں۔
بنواری:میونسپل کمیٹی میں (مسرت سے ہلکی سی تالی بجا کر) یہ آپ نے اچھی خبر سنائی وہاں میونسپل کمیٹی میں مجھے کام ہے۔ میں خود پریشان تھا۔ سوچتا تھا کہاں ٹھہروں گا۔ کیسے ہیڈ کلرک سے ملاقات کروں گا۔ وہاں میرا کوئی واقف نہیں۔ اب آپ ساتھ ہوں گے تو سب کچھ بآسانی ہو جائے گا۔ ٹھہرئیے میں بیگ اٹھا لوں۔
(بڑھ کر بیگ اٹھاتا ہے۔)
پردہ گرتا ہے 
***
ماخذ:’’نئے ڈرامے ‘‘
پروفیسر محمد حسن
مرتبہ :محمدقاسم صدیقی
انجمن ترقی اردو(ہند)
ایجوکیشنل بک ہاؤس ۔دلی/علی گڑھ
 
اوپندر ناتھ اشک

ٹرنک کال

افراد:
گورنام:مشہور فلم پروڈیوسر۔ عمر ۴۵برس
ہرنام:اس کا چھوٹا بھائی  اور منیجر۔ عمر۴۰سال
کرٹ:مزاحیہ ایکٹر
ستیندر:عام اداکار
شری ہر:جوتشی
وکیل:کمپنی کا قانونی صلاح کار
پانڈے  اور  مشرا:لڑکی کے لئے بات کرنے والے 
چپراسی:عمر۵۵برس
مقام:بمبئی کے مشہور فلم پروڈیوسر گورنام  پنجوانی کا دفتر
وقت:حال کا
منظر:(پردہ اٹھنے پر گورنام آرام کرسی پر لیٹا ہے  اور مزاحیہ اداکار کرٹ جس نے اس کی تازہ فلم میں ایک چھوٹا سا رول لے رکھا ہے  اور آئندہ فلم میں بڑا رول پانے کی کوشش میں ہے اس کے پاؤں دبا رہا ہے۔)
گورنام:تم میری عادت بگاڑ دو گے کرٹ۔ میری زندگی میں ایسے دن بھی آئے ہیں ، جب میں نے ہفتوں مہینوں سولہ سولہ گھنٹے کام کیا ہے ، لیکن نہ کبھی مجھے تکان محسوس ہوئی  اور نہ میں نے کسی سے پیر دبوائے۔ (ہنس کر)  اور  جب سے تم کمپنی میں آئے ہو  اور مٹھی چاپی کرنے لگے ہو، میرا جسم بھی درد کرنے لگا ہے  اور مجھے پاؤں دبوانے کی خواہش بھی محسوس ہونے لگی ہے۔ کبھی کبھی سوچتا ہوں کہ تم اوم پرکاش، آغا، کنہیالال یا محمود کی طرح مشہور ایکٹر ہو گئے تو۔۔۔ 
کرٹ:گورنام صاحب یہ سب تو مزاحیہ  اداکار ہیں ، بھگوان کرنے میں ہیرو ہو جاؤں تو بھی ان قدموں کی دھول اپنے ماتھے پر لگانا اپنی خوش قسمتی سمجھوں گا۔ آپ نے مجھے بریک دیا ہے۔ میں آپ کو اپنے استاد  اور  بڑے بھائی کے برابر سمجھتا ہوں۔
(اور بھی جوش سے پنڈلی دبانے لگتا ہے۔)
گورنام:نہ جانے آج کندھے کیوں درد کر رہے ہیں۔
کرٹ:(جلدی سے اٹھ  کر کندھے دباتے ہوئے) آپ کام بھی تو بہت کرتے ہیں گورنام صاحب۔ اس ساری انڈسٹری میں ایک بھی پروڈیوسر نہیں ، جو آپ کے مقابلے میں نصف کام بھی کرتا ہو۔ میں نے تو اسی لئے آپ کو اپنا آدرش بنا لیا ہے۔
(تندہی سے کندھے دباتا ہے۔ ہرنام  تیز تیز داخل ہوتا ہے۔)
ہرنام: بھائی صاحب کیا یہ سچ ہے؟
گورنام:کیا سچ ہے؟
ہرنام:یہی جو میں سن رہا ہوں۔
گورنام:کیا سن رہے ہو؟
ہرنام:بھابھی کو آپ نے ان کے میکے بھیج رکھا ہے۔۔۔ جموں۔۔۔ سال بھر سے  اور۔۔۔ 
گورنام:سال بھر سے نہیں ، مشکل سے نو مہینے۔۔۔ (ٹیلی فون کی گھنٹی بجتی ہے) کرٹ ذرا دیکھنا کون ہے؟
کرٹ:(کندھے دبانا چھوڑ کر فون  کا چونگا اٹھاتا ہے) ہیلو۔۔۔ ڈبل تھری، ڈبل فور، ڈبل فائیو!۔۔۔ کون صاحب بول رہے ہیں۔۔۔  کھوسلہ صاحب (گھگھیاتی آواز میں) آداب۔۔۔ آداب! میں آپ کا پرانا خادم کرٹ۔۔۔ جی ہاں۔۔۔ جی ہاں۔۔۔ ابھی دیتا ہوں۔(فون اٹھا کر گورنام کے پاس لے جاتے ہوئے) کھوسلہ صاحب کا فون ہے۔
گورنام:(فون کا چونگا لے کر)آداب عرض حضور کھوسلہ صاحب۔۔۔ ہاں ہاں آپ کی مہربانی ہے۔ بس آخری ریل کی ایڈیٹنگ باقی ہے۔ میری بے انتہا خواہش ہے کہ ریلیز سے پہلے آپ اسے ایک نظر دیکھ لیں۔۔۔  ارے نہیں حضور، آپ تو خود فرمایا کرتے ہیں۔۔۔ بڑے سے بڑا پروڈیوسر نہیں جان پاتا کہ اس کی فلم ہٹ ہو گی یا فلاپ!۔۔۔ ہاں میری چار چار فلمیں ہٹ ہو گئی ہیں۔ لیکن پانچویں فلاپ نہیں ہو گی، اس کی کیا گارنٹی ہے؟۔۔۔ اپنا زور تو حضور کھوسلہ صاحب محنت پر ہے۔ کامیابی یا ناکامی تو اوپر والے کے ہاتھ میں ہے۔ ہاں۔ ہاں ٹھیک۔۔۔  طے۔۔۔  نہایت شکر گزار ہوں گا۔ آداب عرض!
ہرنام:(بڑے بھائی کے ہاتھ سے چونگا لے کرٹ  کو تھماتے ہوئے) کرٹ اسے ادھر رکھو۔(گورنام سے) نو ماہ بھی بھابھی کو جموں گئے ہو گئے تو کم نہیں ہیں سنا ہے۔ انہیں میکے بھیج کر آپ دوسری شادی رچانے کی فکر میں ہیں۔
گورنام:کون کہتا ہے؟
ہرنام:کوئی بھی کہتا ہو۔ آپ سینے پر ہاتھ رکھ کر کہئے ، جھوٹ ہے؟
(ستیندر داخل ہوتا ہے۔)
گورنام:کیا بات ہے ستیندر، گھبرائے ہوئے کیوں ہو۔
ستیندر:میں ابھی فیمس اسٹوڈیو سے آ رہا ہوں۔ سلوانا نے فلم ایڈٹ کرتے ہوئے میرے دو سین ہی گول کر دئے۔
گورنام:تم ان دونوں میں کانپ رہے تھے۔
ستیندر:وکرم نے جتنی بار کہا، میں نے ریہرسلیں دیں۔ جب تک اس نے اوکے نہیں کیا ، میں نے بس نہیں کی۔
گورنام:ہاں ، لیکن جیسے ہی وکرم کہتا۔۔۔ ٹیک(Take)   کیمرا آن ہوتا۔ تم کانپنے لگتے۔ تمہاری خوشی کے لئے میں نے سین بڑھادیا۔ تمہارا کلوز اپ شاٹ لینے کی ہدایت دے دی۔ لیکن افسر کے آتے ہی سپاہی اٹینشن (Attention)   میں ہو کرسیلوٹ مارے ، کیمرے میں اس کا کلوز اپ ہو اور اس کا ہاتھ کانپتا دکھائی دے تب اس سین کو کاٹ دینے کے سوا کیا چارہ ہے۔ سلوانا نے نہیں ، میں نے ہی اسے تلف کرنے کی ہدایت دی تھی۔
ستیندر:کچھ مناظر تو آپ دوبارہ شوٹ کرنے والے ہیں نا۔ اس سین کو بھی ری ٹیک کر لیجئے گا۔ یقین دلاتا ہوں۔ اب کے ہاتھ ذرا نہیں کانپے گا۔
گورنام:دیکھیں گے۔۔۔  تم کہتے تھے۔۔۔  وکیل  اور  پانڈے آج ہی آئیں گے۔ کیا ہوا ان کو؟ کیا وکیل نے کاغذات تیار نہیں کئے۔
ستیندر:بس میں ادھر ہی جا رہا ہوں۔
گورنام: اوراس جیوتش اچاریہ پرکیا بنی۔ وہ کیوں نہیں آیا؟
ستیندر:ادھر تو کرٹ جانے والا تھا۔
کرٹ:جیوتشی جی نے آج آنے کو کہا تھا۔ میں ابھی فون کرتا ہوں۔ (دھیمے لہجے میں) یوں انھوں نے کہا تھا کہ پچھلے مہینے سے لے کر ایک سال  اور  اکیس دن تک آپ کے گھر لڑکا ہونے کا جوگ ہے۔ شری ہری راج جیوتشی ہیں  اور ان کی بات کبھی غلط نہیں ہوتی۔
گورنام:ستیندر!تم جاؤ۔ اس معاملے کو ادھر ادھر کرو(کرٹ سے) تم فون اٹھا کر باہر لے جاؤ۔(کرٹ فون اٹھا کر باہر جانے لگتا ہے۔) اور ذرا ان جیوتش اچاریہ کا پتہ کرو۔ فون نمبر تویاد ہو گا تمہیں؟
کرٹ:جی یاد ہے۔
گورنام:دیکھو چپراسی سے کہہ دو کسی کو اندر آنے کی اجازت نہ دے۔ کوئی بہت ضروری فون آئے تو نمبر لے لے۔ کہہ دے صاحب باتھ روم میں ہیں۔ ابھی فون کریں گے۔ غیر ضروری ہو تو ٹال جائے۔
کرٹ:جی بہت اچھا۔
(فون لے کر چلا جاتا ہے۔)
ہرنام:آپ مجھے بس اتنا بتا دیجئے بھائی صاحب کہ بھابھی میں خامی کیا ہے؟ اتنی خوبصورت، سمجھدار، سلیقے  اور  سگھڑاپے والی، شائستہ  اور  پڑھی لکھی خاتون ساری فلمی دنیا میں ڈھونڈنے سے نہیں مل سکتی۔
گورنام:میں کب کہتا ہوں۔
ہرنام:تو۔۔۔ 
گورنام:تو۔۔۔ 
ہرنام:تو آپ کیوں یہ گناہ کرنے جا رہے ہیں۔
گورنام:کیا بکتے ہو؟
ہرنام:گناہ ہی نہیں ، یہ جرم بھی ہے۔ آپ تو ہمیشہ کہا کرتے ہیں کہ فلمی دنیا میں آپ کی اس حیرت انگیز ترقی کایہی راز ہے کہ آپ کبھی شراب  اور  عورت کے چکر میں نہیں پڑے۔
گورنام:اب بھی میں کسی چکر میں نہیں ہوں۔
ہرنام:چکر میں ہونا  اور کسے کہتے ہیں۔ یہ ستین سالا جے کے میں دلالی کرتا تھا۔ یہاں آ کر آپ کے ایسا منہ لگا ہے کہ نہایت ہی غیر اہم معمولی سا اس کا پارٹ ہے  اور اسے بھی ری ٹیک کرنے کے لئے آپ پر زور دے رہا ہے۔ یہ سالے تو زندگی بھر ایکٹر نہیں بن سکتے۔ لیکن اپنی غرض کے لئے آپ کو تو کسی نہ کسی گہرے گڑھے میں ڈھکیل سکتے ہیں۔
گورنام:دیکھو ہرنام! مجھے اس بمبئی میں رہتے پندرہ برس ہونے کو آئے ہیں  اور  جہاں میرے شروع کے ساتھی آج بھی فٹ پاتھوں پر سوتے ہیں میں کامیابی کی چوٹی پرجا پہنچا ہوں  اور تم دلی میں کلرکی کرنے کے بجائے تین ہزار روپیہ ماہانہ پا رہے ہو۔ تم اتنا سمجھ لو کہ اپنا  بھلا برا، فائدہ نقصان میں خوب سمجھتا ہوں۔ یہ بھی کہ میں کوئی گناہ کر رہا ہوں ، نہ کوئی جرم، یاد رکھو کہ میں نے تمہاری شادی کر دی۔ الگ فلیٹ دے دیا الگ کار لے دی۔ تمہاری اپنی نجی زندگی میں کسی طرح کا دخل نہیں دیا۔۔۔  اس وقت بھی نہیں جب نینا کے قصے کولے کر تمہاری بیوی روتی ہوئی یہاں آئی تھی۔۔۔ 
ہرنام:اسے محض وہم تھا۔ آپ جانتے ہیں۔
گورنام:تمہیں بھی محض وہم ہے  اور یہ میں جانتا ہوں۔
ہرنام:معاف کیجئے گا بھائی صاحب!بھابھی کو میں ماں کے برابر مانتا آیا ہوں۔ میں تو میٹرک میں پڑھتا تھا جب آپ کی شادی ہوئی تھی۔ بھابھی نے مجھے اپنے بچے جیسی محبت دی ہے۔
گورنام:مجھے بھی(قدرے ہنستا ہے) لیکن اس سے کوئی فرق نہیں پڑتا۔ دس برس ہونے کو آئے ہیں میری شادی ہوئے  اور میں نے اولاد کا منہ نہیں دیکھا۔۔۔ یہ سالی زمین جائیداد، یہ فلیٹ، یہ سٹوڈیو، یہ کاریں ، یہ فارم۔۔۔ 
ہرنام:میں سمجھتا ہوں بھائی صاحب۔ لیکن میں یہی عرض کرنا چاہتا ہوں کہ آپ بہت جلدی نا امید  ہو گئے ہیں۔ جب آپ کی شادی ہوئی تو بھابھی صرف پندرہ برس کی تھیں  اور اب پچیس برس کی ہیں۔ کیا عمر گزر گئی ان کی ماں بننے کی؟ڈاکٹر  سب نس۔۔۔ 
گورنام:ارے ان ڈاکٹروں۔ ڈاکٹروں کو کچھ نہیں آتا۔ ہے کوئی بمبئی کی مشہور لیڈی ڈاکٹر یا ایکسپرٹ ڈاکٹر  جسے میں نے ارملا کو نہیں دکھایا۔ کون سا ٹیسٹ ہے جو میں نے اس کا نہیں کرایا۔ سبھی کہتے ہیں کوئی نقص نہیں۔۔۔  کوئی نقص نہیں تو بچہ کیوں نہیں ہوتا۔
ہرنام:نقص آپ میں بھی تو ہو سکتا ہے۔
گورنام:تم سمجھتے ہو کہ مجھ میں نقص ہوتا تومیں جان نہ پاتا۔ مجھے یقین ہوتا کہ مجھ میں نقص ہے تومیں دوسری شادی کرنے کی سوچتا؟
ہرنام:میں نے ڈاکٹر  سب نس سے پوچھا تھا۔ انھوں نے بتایا کہ بظاہر اس سلسلے میں سب کچھ ٹھیک معلوم ہوتا ہے۔ آدمی عورت کے پاس جاتا ہے۔آدمی کو کوئی کمی محسوس نہیں ہوتی۔ مرد عورت دونوں مطمئن بھی ہوتے ہیں،  لیکن۔۔۔ 
گورنام:ڈاکٹر پاریکھ نے بہت اچھی طرح دیکھا ہے۔ نہایت باریکی سے معائنہ کیا ہے۔ میرے لاکھ انکار کے باوجود اس نے مجھے انجکشن لگا دئے۔ اس بات کو بھی سال بھر ہونے کو آیا ہے۔
ہرنام:آپ ذرا ڈاکٹر  سب نس سے مشورہ۔۔۔ 
گورنام:مجھے کسی سب نس اب نس سے مشورہ نہیں کرنا۔ میرے ساتھ بے کار کی بحث میں وقت ضائع کرنے کے بجائے بہتر ہوتا کہ تم آخری ریل بھی لے آتے۔ میں نے کھوسلہ صاحب سے فکس کیا ہے۔ کل گیارہ بجے انہیں گولڈی کے پروجیکشن ہال میں فلم دکھانی ہے۔
ہرنام:آپ نے مجھ سے راجیش  کھنہ کے ہاں جانے کو کہا تھا۔۔۔ اگلی فلم کے لئے اس سے بات کرنے کے سلسلے میں۔
گورنام:ٹھیک ہے ، تم اپنے کمرے میں جا کر فون پراس کے سکریٹری سے بات کر کے ٹائم لے لو۔ وہ وقت دیدے تو آج رات ادھر چلے جانا۔ ابھی فیمس میں فون کرو۔ دیکھو اگر ایڈیٹنگ ختم ہو گئی ہو تو جا کر فلم لے آؤ۔
ہرنام:جی بہتر، لیکن میں نے جو عرض کیا ہے ، اس پر ٹھنڈے دل سے غور کئے بغیر جلدی میں کوئی فیصلہ نہ کیجئے گا۔ شادیاں تو، اب آپ طاقتور ہیں ، دس کر سکتے ہیں۔ لیکن نبھاؤ مشکل ہو جاتا ہے۔ آپ نے دیکھا نہیں جنیجا کو۔ اسی چکر میں اس کی پہلی بیوی نے خودکشی کر لی  اور دوسری نے اس کی زندگی وبال کر رکھی ہے۔
گورنام:تم میری فکر نہ کرو۔ اپنے کام دیکھو۔
ہرنام:میں آپ کو شکایت کا موقعہ نہیں دوں گا۔
(چلا جاتا ہے۔ گورنام اٹھ کر کچھ لمحے چپ چاپ کمرے میں ٹہلتا ہے۔ پھر کرسی پر آ بیٹھتا ہے  اور بزر دباتا ہے۔ دوسرے لمحے چپراسی حاضر ہوتا ہے۔)
چپراسی:حضور!
گورنام:ذرا کرٹ کو بھیجو۔
(چپراسی چلا جاتا ہے۔ دوسرے لمحے کرٹ داخل ہوتا ہے۔)
کرٹ:میں نے آپ سے عرض کیا تھا نا کہ شری ہری ضرور آئیں گے۔ میں نے ان کے فلیٹ پر فون کیا  تو معلوم ہوا، کب کے چل چکے ہیں۔ ادھر فون رکھا، ادھر دروازے میں ان کے درشن ہوئے۔ (دروازہ ذرا سا کھول کر) آئیے جیوتشی جی!
(شری ہری، شری ہری، کا جاپ کرتے ہوئے جیوتشی جی داخل ہوتے ہیں۔ نام تو ان کا مدن گوپال ہے ، لیکن متواتر شری ہری کا نام جپنے سے وہ خود شری ہری کہلانے لگے۔)
گورنام:کہئے پنڈت جی، دیکھی ہماری کنڈلی؟
شری ہری:آپ کا آدیش(حکم) ہو اور ہم نہ مانیں ، یہ کیسے ہو سکتا ہے۔ شری ہری۔۔۔ شری ہری۔۔۔ بھگوان شاکشی (گواہ) ہے سات کنڈلیاں بننے کو پڑی تھیں۔ کھوسلہ صاحب کے ناتی کی کنڈلی بنانی ہے ، روپیہ انھوں نے پیشگی بھجوادیا ہے ، لیکن ایک کشن کا  اوکاش (فرصت) نہیں ملا  اور ان کے فون پر فون آ رہے ہیں۔ کیا کروں ، سارا دن تو لوگ آتے رہتے ہیں۔ رات گیارہ بجے سے پہلے تو اوکاش ہی نہیں ملتا۔ کل رات بارہ بجے آپ کی کنڈلی لے کر بیٹھا تو تین بجے اٹھا۔ شری ہری۔۔۔ شری ہری۔۔۔ 
گورنام:کچھ بتائیے بھی مہاراج ، شری ہری نے ہمارے بھاگیہ میں کیا لکھا ہے۔
شری ہری:فلم تو آپ کی ہٹ ہو گی۔ سو میں پچھتر بسوا۔ شری ہری۔۔۔ شری ہری۔۔۔ 
گورنام:یہ پچیس فیصدی کی رکاوٹ کیسے لگا دی مہاراج۔
شری ہری:بات یہ ہے کہ بھگوان شنی  ذرا وکری (ٹیڑھا) ہے۔ اس کا جاپ کر دوں گا۔ آپ چنتا نہ کریں۔ یوں بھی ڈھائی تین مہینے کے بعد یہ سویمیو (اپنے آپ) سیدھا ہو جائے گا۔ فلم ایک دم ریلیز نہ کریں۔ شنی مہاراج کو ذرا سیدھے ہو لینے دیں۔ شری ہری۔۔۔ شری ہری۔۔۔   اور  جیسا میں نے نویدن کیا تھا، نیلم کی انگوٹھی۔۔۔ 
گورنام:میں نے شہر میں اکیس سنیما ہال بک کر رکھے ہیں۔ ایک ہی دن سب میں ریلیز ہو گی۔
شری ہری:تو۔۔۔ تو۔۔۔ آپ۔۔۔ 
گورنام:کہئے کہئے !
شری ہری:بات یہ ہے کہ آپ کی کنڈلی میں کسی متر کے ہاتھوں لابھ  کا جوگ ہے۔ کیا ایسا نہیں ہو سکتا کہ اس فلم میں آپ کسی کو ساجھے دار بنا لیں۔
گورنام:ساجھے دار تو دس بن جائیں گے۔ چار چار ہٹ فلمیں بنا چکا ہوں۔ لیکن آپ ایسا کیوں سوچتے ہیں؟
شری ہری:بات یہ ہے کہ جس متر کو ساتھی بنائیں گے اگر اس کا سنیچر شکتی شالی ہو گا تو آپ کا وکری شنی کٹ جائے گا  اور بھگوان کی کرپا سے چاروں کھونٹ وجے تا پھہرے گی۔ شری ہری۔۔۔ شری ہری۔۔۔ 
گورنام:ٹھیک ہے ، آپ کہتے ہیں تو۔۔۔ 
شری ہری:لیکن جن جن سے بات کریں ، ان کی کنڈلیاں بہانے سے لے کر مجھے دکھا دیں۔
گورنام:یہ کرٹ کہتا ہے کہ میری کنڈلی میں آپ نے کچھ  اور بھی دیکھا ہے۔
شری ہری:بات یہ ہے کہ گرہوں کی ورتمان  دشا  کا لیکھا جوکھا کرنے لگا تو  یونہی سوریہ سنگھتا اٹھا کر پھلادیش پڑھنے لگا۔معلوم ہوا کہ اس سال آپ کے گھر سنتان  اتپتی  کا جوگ ہے۔وہ بھی بالک کا۔ شری ہری۔۔۔  شری ہری۔۔۔ 
گورنام:(سرگوشی میں) میں پنڈت جی میں دوسری شادی کرنے کی سوچ رہا تھا۔ تھوڑی دو ودھا تھی، سو آپ کی اس پیشن گوئی سے دور ہو گئی۔ ہو سکا تو میں آج ہی شام طے کر لوں گا۔ نہیں توکل یقیناً
شری ہری:پرنتو بیاہ کو جوگ تو۔۔۔ 
(سر کھجلانے لگتا ہے۔)
گورنام:نہیں ہے کیا؟
شری ہری:دھیان نہیں دیا۔ کنڈلی دیکھ کر ہی بتا سکتا ہوں۔
گورنام:کیا میری پتری آپ ساتھ نہیں لائے۔
شری ہری:میں واستو میں (حقیقت) میں گھر سے سیدھا ادھر نہیں آیا۔ ڈائریکٹر شنکر کے ہاں چلا گیا تھا۔ وہاں سے مہتہ صاحب کے یہاں چلا گیا۔ وہاں سے چٹرجی کے۔۔۔ گھر سے سیدھا ادھر آتا تو۔۔۔ 
گورنام:مجھے آپ کی رائے آج ہی، بلکہ ابھی چاہئے۔
شری ہری:تو ایسے کیجئے ، مجھے سٹوڈیو کار میں بھیج دیجئے۔ میں جا کر کنڈلی دیکھتا ہوں  اور آپ کو فون پر بتا دیتا ہوں۔
گورنام:جائیے کرٹ آپ کو میری کار میں لے جائے گا۔(کرٹ سے) کرٹ جیوتشی جی کو ذرا کار میں ان کے ہاں پہنچا دو۔
کرٹ:آئیے پنڈت جی۔
شری ہری:(چلتے چلتے ذرا رک کر) کہیں کچھ بات چل رہی ہے؟ لڑکی کی کنڈلی دیکھے بنا۔۔۔ 
گورنام:وہ سب ہو جائے گا۔ آپ جوگ تو دیکھئے۔
شری ہری:ٹھیک ہے ، میں گھر پہنچتے ہی پتری دیکھ کر آپ کو فون کرتا ہوں۔
گورنام:یہ لیجئے یہ ایک ہرا پتا رکھئے۔
شری ہری:(نوٹ لے کر جیب میں رکھتے  اور گھگھیا  کر ہنستے ہوئے) ارے بھگوان یہ پھر آ جاتا۔ ہیں ہیں۔۔۔ ہیں ہیں۔۔۔ اچھا تو۔۔۔ چلوں !
(جیوتشی جی ماتھے پر دونوں ہاتھ لے جاتے ہیں  اور شری ہری، کا جاپ کرتے ہوئے چلے جاتے ہیں۔ گورنام میز پر ٹانگیں  پسار کر پیچھے کو لیٹ جاتا ہے۔ چپراسی داخل ہوتا ہے۔)
چپراسی:سرکار وکیل صاحب آئے ہیں۔
گورنام:ان کے ساتھ بھی کوئی ہے۔
چپراسی:وہی پانڈے جی  اور مشرا جی ہیں ، جو دو تین دن سے آ رہے ہیں۔
گورنام:بھیج دو اور کیتلی میں فوراً چائے کے لئے پانی چڑھا دو۔
چپراسی:پانی تو گرم ہے۔ ہرنام صاحب کے لئے چائے بن رہی ہے۔
گورنام:تو تین چار پلیٹوں میں بسکٹ رکھ کر چائے لاؤ۔
چپراسی:جی بہتر(دروازہ کھول کر) آئیے وکیل صاحب۔
(شری برج رتن پانڈے  اور  درگا پرشاد مشرا کے ساتھ وکیل صاحب۔ داخل ہوتے ہیں۔)
گورنام:(کھڑے ہو کران کا خیرمقدم کرتے ہوئے) آئیے۔۔۔ آئیے۔۔۔  تشریف رکھئے۔
وکیل:کاغذ تو میں نے رف سب تیار کر دئے ہیں۔ ان کو دکھا بھی دئے ہیں۔ اسٹمپ پیپر آپ کے نام سے خرید لئے ہیں۔ آپ ایک نظر دیکھ لیں تو میں اسٹمپ پیپر پر معاہدہ ٹائپ کرا دوں۔
گورنام:دکھائیے۔
(وکیل گورنام   کو کاغذ دکھاتا ہے۔ گورنام خاموشی سے پڑھتا ہے۔ اس دوران چپراسی طشتریوں میں بسکٹ  اور  ردسی گلاس سٹینڈز میں چائے کے گلاس ٹرے میں سجا کر لاتا ہے  اور  سب کے آگے رکھتا ہے۔)
گورنام:(معاہدہ پڑھنے کے بعد) کیوں پانڈے جی، آپ نے پڑھ لیا؟
پانڈے :(قدرے ہنس کر) دیکھئے ، اس سب کی ضرورت نہ تھی، لیکن میں نے کہانا کہ لڑکی کے ماما نے اس کی ماں کو بہکا دیا۔
گورنام:ہاں۔۔۔ ہاں۔۔۔ وہ بجا ہے۔ ماما جی  کو اس طرح سوچنا  اور لڑکی کی ماں کا ڈرنا عین واجب ہے۔ ماما جی کی جگہ میں ہوتا تو یہی کرتا  اور کہتا۔ یوں تو جہاں تک شاستروں کا تعلق ہے ہندو وواہ اٹل  اور اٹوٹ ہے۔ شوہر ذات بدل لے تو بھی نہیں ٹوٹتا۔ لیکن جب سے نیا قانون بنا ہے ، مردوں کو وہ پہلے کی سی آزادی نہیں رہی۔ طلاق کے بغیر دوسری شادی کو سرکار غیر قانونی مانتی ہے۔ نہ دوسری بیوی  اور  اس کے بچوں کو باپ کی جائیداد میں کسی طرح کا قانونی حق ہی دیتی ہے۔ آپ زور نہ دیتے تو بھی میں یہ سب لکھا پڑھی کرتا۔ لیکن خیر معاہدے کا یہ رف ورژن آپ پڑھ لیں  اور  دیکھ لیں ، کوئی بات رہ گئی ہو تو۔۔۔ 
پانڈے :نہیں جی، میں نے دیکھ لیا ہے۔ میں مطمئن ہوں۔
گورنام:مشرا جی کو دکھا دیا ہے؟یہ لڑکی کے پھوپھا ہیں ، ان کی تسلی ہونا لازم ہے۔
پانڈے :ان کے سامنے ہی میں نے ساری باتیں وکیل صاحب کو لکھوائی ہیں۔
گورنام:تو آپ کب اس معاملے کو پکا کرنے کی سوچتے ہیں؟
پانڈے :ہماری طرف سے آپ پکا ہی سمجھیں۔ ہمیں صرف لڑکی  اور  اس کے ہونے والے بچوں کے مستقبل کی فکر تھی۔ سو اس سب کا انتظام آپ نے کر دیا ہے۔۔۔   اور ہمیں کچھ نہیں کہنا۔
گورنام:تو۔۔۔ 
پانڈے :تو آپ  کا مطلب ہے کہ تلک۔۔۔ 
گورنام:ہاں !میں بے حد مصروف آدمی ہوں ، مجھے اپنی نئی پکچر ہی ریلیز نہیں کرنی ہے ، نئی کا مہورت بھی کرنا ہے۔
پانڈے :تلک کا کیا ہے۔ آپ کہئے تو آج یا کل۔۔۔ 
گورنام:آج، کل  اور پرسوں۔۔۔  تین ہی شامیں میری خالی ہیں۔ یعنی فی الحال۔۔۔ دو گھنٹے  بعد کیا صورت حال ہو گی، میں نہیں جانتا۔
پانڈے :کیوں مشرا جی ، آج شام کو رکھ لیں۔ انتظام ہو جائے گا۔
گورنام:آپ کو کیا اہتمام کرنا ہے۔ آپ کو صرف چیزوں کی فہرست دینی ہے۔ میرا آدمی کار میں جا کر سارا سامان خریدوا دے گا۔ دو کاریں آپ کے ڈسپوزل  پر ہوں گی۔ کتنے آدمی آئیں گے لڑکی کے ساتھ۔۔۔ 
پانڈے :کیوں مشراجی۔۔۔ 
گورنام:کیا یہ مناسب نہ ہو گا کہ ہم لڑکی  اور اس کی ماں کو بھی یہ کاغذات دکھا دیں۔
پانڈے :میں سمجھتا ہوں ، جو جو آپ کی سلہج نے چاہا ہے ، میں نے کانٹریکٹ میں درج کرا دیا۔۔۔  تو بھی اگر آپ چاہتے ہیں۔۔۔ کیوں گورنام صاحب؟
مشرا:بات یہ ہے کہ اگر لڑکی کے پتا زندہ ہوتے تو کوئی اڑچن نہ تھی۔ یہ عورتوں کا معاملہ ہے۔ میں لڑکی کا پھوپھا ہوں۔ پانڈے جی میرے دوست ہیں۔ کل کسی نے کچھ کہہ دیا تو سارا  قصور میرے ماتھے منڈھ دیا جائے گا۔۔۔ وکیل صاحب نے جو کاغذات تیار کیا ہے ، وہ میں نے دھیان سے پڑھا ہے۔اس میں لڑکی کو  کہیں بھی، بیوی نہیں لکھا گیا۔ ہر جگہ اسے دوست کہا گیا ہے۔
گورنام:یہ تومیں نے پہلے ہی پانڈے جی کو سمجھا دیا تھا۔ کہ وہ میری بیوی ہو گی۔ باقاعدہ پنڈت بلا کر، ہندو شاستروں کے مطابق نو گرہوں کی پوجا  اور  سپت پدی کی رسم ادا کر کے شادی ہو گی۔ لیکن اگر کوئی شکایت کر دے ، میری پہلی بیوی کا کوئی رشتے دار، یا میرا کوئی دشمن دعویٰ دائر کر دے تو لڑکی کو یہی کہنا ہو گا کہ اس نے میرے ساتھ شادی نہیں کی  اور  محض دوست کے ناطے میرے ساتھ رہتی ہے۔اس بات کا میں آپ کو یقین دلاتا ہوں کہ آپ کی لڑکی کوکسی قسم کی شکایت ہو گی نہ تکلیف، اسی لیے باقاعدہ معاہدہ کیا جا رہا ہے۔
پانڈے :ہمیں یقین نہ ہوتا تو کیا ہم یوں بار بار آتے۔ اب آپ سے کیا کہیں۔ مشرا جی کی بات میں تھوڑی سچائی توہے ہی۔۔۔  عورتوں کو معاملہ ہے۔۔۔ فلمی دنیا میں کام کرنے والوں کے سلسلے میں دس طرح کی جھوٹی سچی باتیں لوگوں میں مشہور ہیں۔۔۔ اسی لیے شاید مشرا جی اپنے اوپر ذمے داری لیتے ہوئے ڈرتے ہیں  اور چاہتے ہیں کہ لڑکی  اور اس کی ماں کو یہ کاغذ دکھا دیا جائے۔
وکیل:دیکھئے میں آپ سے ایک بات صاف صاف عرض کر دینا چاہتا ہوں۔ برا نہ مانئے گا۔ گورنام صاحب تو بادشاہ آدمی ہیں ، لیکن میں ان کا وکیل ہوں  اور ان کے نفع نقصان کی تمام تر ذمے داری میری ہے۔۔۔  معاہدے پر دستخط بھلے ہو جائیں لیکن ان کاغذوں کی دستخط شدہ نقل آپ کو اسی وقت ملے گی جب آپ تلک دے دیں گے  اور لڑکی شادی پر بیٹھ جائے گی۔۔۔ آپ نے جتنی شرائط رکھیں وہ سب میں نے معاہدے میں شامل کر لی ہیں۔ لیکن کاغذ پر ان کا نام ہے۔ آپ چاہیں تو اپنے ہاتھ سے معاہدے کی نقل اتار لیں  اور ان کی سلہج  اور لڑکی کی تشفی کر آئیں۔ آج تلک ہو جائے ، کل شادی، جھنجھٹ ختم۔ آپ کے سر سے لڑکی کا بوجھ اترے  اور  یہ بھی دوسرے کام میں۔۔۔ 
(چپراسی فون لئے داخل ہوتا ہے۔)
گورنام:کس کا فون ہے۔۔۔  میں نے کہا تھا کہ میں فون پر ایوے لے بل Available  نہیں ہوں۔۔۔ 
چپراسی:کرٹ صاحب کا فون ہے۔۔۔ 
گورنام:(چپراسی کے ہاتھ سے چونگا لے کر) ہاں کرٹ۔۔۔ اچھا۔۔۔  ذرا جیوتشی جی کودو۔۔۔ کیوں مہاراج۔۔۔  کیتو دماغ کے گھر میں پڑا ہے۔۔۔  کیا کہا۔۔۔ نہیں ہو سکتا(اچانک سنجیدہ ہو کر) آپ پکا یہی سوچتے ہیں۔۔۔  نہیں آپ سے صلاح کئے بغیر کہیں ، کچھ بھی پکا نہیں ہو گا۔۔۔  آپ فوراً اسی کار پر واپس آ جائیے۔۔۔  اپنا پوتھا پتری سب ساتھ لیتے آئیے (ایک چور نظر پانڈے  اور مشرا جی  پر ڈال کر) مہورت وغیرہ نکالنا ہو گا نا۔۔۔ 
(چونگا واپس چپراسی کو دیتا ہے۔ وہ اسے فون پر رکھ کر اسے لئے لئے باہر جانا چاہتا ہے۔)
گورنام:فون یہیں رہنے دو۔
(چپراسی فون میز پر رکھ کر چلا جاتا ہے۔)
گورنام:(پانڈے سے)ٹھیک ہے پانڈے جی۔ آپ لوگ اس معاہدے کی شرطیں نقل کر لیجئے  اور لڑکی کی ماں  اور خود لڑکی سے ڈسکس کر کے مجھے اپنے فیصلے سے مطلع کیجئے۔ ابھی جیوتشی آتا ہے۔ میں اس سے بھی مشورہ کرتا ہوں کہ آج کا دن شبھ ہے یا کل کا؟لڑکی کی پتری ذرا ابھی دوبارہ منگا دیجئے گا۔
پانڈے :ہم آپ کو دو گھنٹے میں پتہ دیتے ہیں (ہاتھ مسوستے ہوئے) اب کیا بتائیں آپ سے۔۔۔  مشرا جی نے ان عورتوں کی پخ لگا دی ورنہ میں تو۔۔۔ 
گونام:ٹھیک ہے۔۔۔ ٹھیک ہے ، میں آپ کا انتظار کروں گا۔ گاڑی تو آپ کے پاس ہے نا؟
پانڈے :جی ہاں۔
(اچانک فون کی گھنٹی زور سے بجتی ہے۔ گورنام  بزر دباتا ہے۔ دوسرے لمحے چپراسی حاضر ہوتا ہے۔ اس دوران پانڈے  اور  مشرا، وکیل کے ساتھ چلے جاتے ہیں۔)
گورنام:(چپراسی سے) دیکھو کس کا فون ہے۔ یہ مت کہنا کہ میں یہاں بیٹھا ہوں۔
(چپراسی چونگا اٹھاتا ہے۔)
چپراسی:(فون میں) ڈبل تھری، ڈبل فور، ڈبل فائیو۔۔۔ جی کہاں سے بول رہے ہیں؟۔۔۔ جی ایکسچینج سے؟۔۔۔ جموں سے ٹرنک کال ہے؟۔۔۔  جی دے رہے ہیں صاحب کو(چونگا گورنام کو دیتے ہوئے) صاحب جموں سے آپ کے نام کال ہے۔
گورنام:(چونگا لے کر) ہیلو۔۔۔ جی ہاں بول رہا ہوں۔۔۔ جی ہاں میں گورنام بول رہا ہوں۔۔۔  (چونگا کان سے لگائے لگائے سیٹی بجاتا ہے پھر اچانک)ہیلو۔۔۔ ہیلو۔۔۔ (اور زور سے) ہیلو۔۔۔ بمبئی۔۔۔  میں گورنام بول رہا ہوں۔۔۔  کون۔۔۔  (زور سے) ہیلو۔۔۔  ہیلو۔۔۔  ہیلو۔۔۔  ہیلو ایکسچینج۔۔۔ ایکسچینج (زور سے)آواز نہیں آ رہی۔۔۔ ہیلو (فون ٹھیک ہو جاتا ہے ، اس لئے عام لہجے میں بات کرتا ہے) ہاں میں گورنام بول رہا ہوں۔۔۔ کون پنکج؟۔۔۔ مبارکباد۔۔۔ ارے کا ہے کی مبارک باد۔۔۔  (اٹھ کھڑا ہوتا ہے) کیا کہتے ہو۔۔۔ کب؟۔۔۔  رات ہی!۔۔۔ سب ٹھیک توہے۔۔۔ مجھے پہلے کیوں نہیں بتایا۔ اتنے مہینوں تک خبر کیوں نہیں دی؟۔۔۔  کیا بے وقوفی ہے؟۔۔۔  میں اسی وجہ سے دوسری شادی کر لیتا۔۔۔ قہر تو ٹوٹ ہی جاتا۔۔۔  ہاں بھگوان نے بھلا کیا۔۔۔ تم لوگ بھی مبارک باد لو۔۔۔  اپنی ماتا جی کو بھی مبارکباد دینا۔۔۔  زچہ بچہ تو ٹھیک ہیں۔۔۔ دونوں کو میرا پیار دینا۔۔۔  میں پہلی فلائٹ سے پہنچ رہا ہوں۔۔۔ 
(گورنام چونگا واپس فون پر ٹکا دیتا ہے۔ چہرہ کھلا پڑتا ہے۔ ہرنام آتا ہے۔)
ہرنام: بھائی صاحب راجیش  کھنہ سے وقت طے ہو گیا ہے۔ اس وقت میں فیمس جا رہا ہوں۔
گورنام:نہیں تم فیمس نہیں جا رہے۔ ابھی کار لے کر جاؤ  اور میرے لئے جموں کی پہلی فلائٹ میں سیٹ بک کرا دو۔
ہرنام:(حیران و ششدر) جموں۔
گورنام:تمہارے بھتیجہ ہوا ہے۔
ہرنام:(جوش سے دونوں باہیں پھیلائے آگے بڑھتا ہے) بھائی صاحب !!
(دونوں بھائی ایک دوسرے سے بغلگیر ہوتے ہیں۔)
(پردہ گرتا ہے۔)
***
ماخذ: ماہنامہ ’’شاعر‘‘۔ جلد۔۵۶، شمارہ۔۵
مدیر:افتخار امام صدیقی
مکتبہ قصرالادب، 
بمبئی سینٹرل پوسٹ آفس
بمبئی۔۴۰۰۰۰۸
 

ڈاکٹر سید رفیع الدین اشفاق
سابق صدر شعبہ اردو عربی و فارسی ناگپور یونیورسٹی، ناگپور

کشمکش(مجلس سوم)

منظر پنجم
(اختر کے مکان کا وہی ڈرائنگ روم جس کا ذکر اس سے پہلے ہو چکا ہے عابدہ ایک کونے میں کرسی پر بیٹھی ہے۔ اس کے ہاتھ میں ایک کتاب ہے جس کے حاشیوں پروہ پنسل سے کچھ لکھتی جا رہی ہے۔ اختر داخل ہوتا ہے۔ وہ سفید پتلون  اور آسمانی رنگ کا بش کوٹ زیب تن کئے ہوئے ہے۔ ہاتھ میں ہیٹ ہے۔ وہ جیب سے کاغذ نکال کر پڑھتا ہے  اور  پھر رکھ لیتا ہے۔ عابدہ اسے دیکھ کر کھڑی ہو جاتی ہے۔ وہ خاموش نظروں سے اختر کے چہرے کا جائزہ لیتی ہے۔)
عابدہ:تو واپسی کب ہو گی؟
اختر:(ترش روئی سے)جب بھی ہو، اس وقت کیا بتاؤں؟(اختر صوفے  پر بیٹھ جاتا ہے ، عابدہ بھی اپنی جگہ بیٹھ جاتی ہے۔)ارے چنو۔ (نوکر کو آواز دیتا ہے) جی حضور۔
اختر:یوسف سے کہو موٹر نکال لائے۔
نوکر:اچھا سرکار۔۔۔  یہ ڈاکٹر  صاحب تشریف لائے ہیں۔
اختر:(بلند آواز سے) آئیے تشریف لائیے ڈاکٹر صاحب۔
(عابدہ کرسی سے اٹھ کھڑی ہوتی ہے۔)
اختر:(تحکمانہ لہجے میں) بیٹھی رہو۔(عابدہ خاموشی سے متصل کمرے کا رخ کرتی ہے۔ اختر عتاب آمیز نظروں سے اس کا پیچھا کرتا ہے۔ یہاں تک کہ وہ نظروں سے غائب ہو جاتی ہے۔)کم بخت!
(ڈاکٹر عزیر داخل ہوتا ہے۔)
عزیر:(مسکرا کر) آداب عرض ہے۔ فرمائیے مزاج کیسا ہے؟
اختر:(ہاتھ ملاتے ہوئے) تسلیم(صوفے کی طرف اشارہ کرتا ہے) تشریف رکھئے۔
عزیر:(اختر کے چہرے کی طرف دیکھ کر مسکراتا ہے)  اور یہ کمبختی کس کی آئی ہے؟کیوں خیر توہے؟
اختر:اس زندگی میں آپ خیر پوچھتے ہیں؟(دونوں صوفوں پر بیٹھ جاتے ہیں) بس میں آپ کی خدمت میں حاضر ہونے ہی کو تھا۔ 
عزیر:(اختر کے چہرے کی طرف دیکھ کر)وہ تومیں بھی سمجھ رہا ہوں۔ لیکن یہ بے وقت کی برہمی کیسی؟
اختر:اب آپ سے کونسی بات چھپی ہوئی ہے۔
عزیر:بات یہ ہے کہ زندگی کی شیرازہ بندی کی صورت صرف یہ ہے کہ عورت، عورت بن کر رہے۔ یہ ایک نفسیاتی حقیقت ہے۔
اختر:صحیح ہے۔
عزیر:یہی وجہ ہے کہ عورت کی معاشی محتاجی فطرۃً لازمی قرار دی گئی ہے۔
اختر:جی۔
عزیر:انسان اس زندگی میں جو بھی کرتا ہے ایک لگاؤ کی وجہ سے کرتا ہے۔ جس عورت کو اپنے شوہر سے لگاؤ نہ ہو، اس کی زندگی پر حیرت ہے  اور  حقیقت تو یہ ہے کہ مجھے سب سے زیادہ آپ پر حیرت ہے۔
اختر:آپ مجھے اس قدر نادان نہ تصور نہ فرمائیں ، میں نے۔۔۔ 
عزیر:تمہاری بات میری سمجھ میں نہ آئی۔
اختر:اگر اس حد تک  میرا زور چلتا تو یہ نوبت ہی کیوں آتی۔ ابھی ابھی یہاں تشریف فرما تھیں ، نوکر نے آپ کے آنے کی خبر دی، بغیر کہے سنے دوسرے کمرے کی راہ لی۔ میں روکتا ہی رہا  اور آپ چلدیں۔
عزیر:(مسکراتا ہے)جی،  میں سن رہا تھا،  اور اس تقریب میں آپ نے کمبخت بھی تو کہا۔ پرسوں بیگم نے آپ سے یہی تو شکایت کی تھی۔
اختر:جی ہاں مجھے یاد ہے۔ اس عورت کا مزاج ہی دنیا سے نرالا ہے۔ خدمت گذاری میں وہ بے مثل ہے۔ لیکن اطاعت شعاری میں قابل نفریں۔ اس کے ارادوں کی عمارت کو کوئی ترغیب تحریض  اور تہدید منہدم نہیں کر سکتی۔ وہ کہتی ہے ’’میرے اندر عورت کی صحیح فطرت نے جنم لیا ہے۔ میں مرد کے ہاتھوں مسخ کی ہوئی فطرت کو بدل کر رہوں گی۔‘‘
عزیر:اللہ اکبر!محترمہ نے ابھی اس چاردیواری سے باہر قدم ہی کب نکالا ہے؟دنیا کی تاریخ نے ایسی کبھی پیش نہیں کی۔ وہ کون عورت ہے جو بہلائی  اور  پھسلائی نہ گئی ہو؟
اختر:یہ تمہاری لن ترانی اس بناء ہے کہ تمہیں اب تک ہوا کے اشاروں پر اڑنے والی، زمانہ کے ساتھ بدلنے والی، صلح جو مصلحت اندیش، سادہ لوح  اور تقلید پسند عورت سے سابقہ پڑا ہے۔
عزیر:میرے تجربے نے ایک نہیں سیکڑوں جلالی صفات والی عورتوں کو پیش کیا ہے۔ آخر یہی ثابت ہوا کہ مرد کے جادو کے سامنے عورت کو مسحور ہونا ہی پڑتا ہے۔ اس کے لیے وہ صرف مرد کے اشاروں کی منتظر ہے۔
اختر:لیکن تم نہیں جانتے ، یہاں عالم ہی کچھ  اور ہے۔ محترمہ مسکرائیں گی بھی تو اپنی طبیعت سے۔ اس کے لئے انھیں غیر کی دعوت بھی قبول نہیں۔ دنیا کی ستائش سے وہ بے پرواہ ہے  اور  زمانے کے بدلتے ہوئے اثرات سے بے حس۔
عزیر:(مسکراتے ہوئے) لیکن آپ تو فرماتے تھے کہ وہ بہت حساس ہیں  اور  ان کی گفتار سے شاعری ٹپکتی ہے۔ پھر یہ بے حسی کیا معنی؟
اختر: بھائی عزیز!کچھ سمجھ میں نہیں آتا کہ وہ کیا ہے۔ بے حسی کا یہ عالم ہے کہ گویا دنیا میں اس نے کسی سے محبت کرنی سیکھی ہی نہیں  اور جس طرح وہ اپنی عادات میں دنیا سے نرالی ہے۔ اس کا زندگی  کا نظریہ بھی جداگانہ  ہے۔ وہ اپنے نغموں میں صور اسرافیل کی قائل ہے۔ الہام کے لئے جبرئیل پر کمندیں ڈالتی ہے۔ اس کی فکر و نظر غیبی قوتوں کے حوالے ہے۔ یہی اس کی جان  اور یہی ایمان ہے۔ حسن ازل سے عشق کا دعویٰ بھی ہے ، بن دیکھے جمال عالم افروز کی شیدائی ہے۔ اسی ایک بارگاہ کی جبیں سائی اس کی زندگی کا حاصل ہے ، اس کی نظر میں کمال کی بخشش کا بس یہی ایک مقام ہے۔ سرتاپا جمال کا کرشمہ ہے۔ لیکن نگاہوں سے جلال ہی جلال ٹپکتا ہے۔ جہاں گفتگو میں منھ سے پھول جھڑتے ہیں ، وہاں شعلے بھی برستے ہیں۔ (ڈاکٹر عزیز تعجب سے اختر کی طرف دیکھتا ہے)اصل میں اس کی تعلیم و تربیت بہت برے طریقے پر ہوئی ہے۔ دقیانوسی باپ کی شفقت نے اس کی بے پایاں صلاحیتوں کو رہبانیت کے راستوں پر ڈال دیا۔
عزیر:(طنز آمیز مسکراہٹ کے ساتھ) تو آپ پھر شاعری فرمانے لگے ، واللہ تم مرعوب انسان معلوم ہوتے ہو۔
(نوکر داخل ہوتا ہے۔)
نوکر:(اختر سے) منشی صاحب ملنا چاہتے ہیں۔
اختر:(عزیر کی طرف دیکھ کر تامل کے بعد) اچھا  اندر بھیج دو۔
(نوکر  چلا جاتا ہے۔)
عزیر:جب دیکھئے بس سر پر سوا رہیں ، پریشان ساری دنیا ہے ، ایک منشی صاحب ہی نہیں۔ خیر تو یہ خوش خبری سنانا بھول گیا کہ آپ کے لئے رقم کا انتظام ہو چکا ہے۔
اختر:شکریہ، لیکن شرح سود بھی طے کر لی ہے؟
عزیر:سب کچھ طے ہو چکا ہے ، کل رقم آپ کومل جائے گی۔ 
(منشی منیر، الطاف  اور محمود داخل ہوتے ہیں۔ محمود کے چہرے پر تفکرات کے بادل گھرے ہوئے ہیں ، لیکن اس کی چمکدار آنکھیں اس ظاہری خستہ حالی پر مسکراتی ہوئی معلوم ہوتی ہیں ، اس لئے کہ اس کے عزائم مسلسل تصادم سے سخت سے سخت ترین ہو گئے ہیں۔ اس کے سابقہ حال میں ایک غیر معمولی تغیر پایا جاتا ہے۔ اس کے لبوں پر مسکراہٹ بھی مسکراہٹ نہیں معلوم ہوتی ہے ،  اور چہرے سے اندرونی مسرت  اور خوش دلی کا اظہار ہونے نہیں پاتا۔ وہ خاموش نظروں سے کمرے کا جائزہ لیتا ہے۔ اختر کی نظر محمود  پر پڑتی ہے۔ وہ قدرے قائل کے بعد مصافحے کے لئے آگے بڑھتا ہے۔)
محمود:(اختر کی طرف بڑھتے ہوئے مسکراتا ہے) السلام علیکم۔مزاج مبارک!
اختر:(محمود سے مصافحہ کے لئے ہاتھ بڑھاتا ہے) اہا!آپ ہیں محمود صاحب۔ وعلیکم السلام۔ فرمائیے مزاج شریف۔
محمود:الحمد  للہ۔
اختر:(مسکراتے ہوئے) واللہ میری آنکھوں نے باور نہ کیا کہ وہ آپ ہی کو دیکھ رہی ہیں۔ میرا تامل درگزر ہے۔
محمود:(مسکرا کر) بجا۔ لیکن آپ کا بغل گیر نہ ہونا قابل درگزر نہیں۔
(دونوں بغلگیر ہوتے ہیں۔)
اختر:نوکر نے فقط منشی صاحب کی آمد کی خبر دی۔
محمود:اس لئے کہ منشی صاحب نے اس میں کچھ پیش قدمی بھی تو فرمائی۔
اختر:(ڈاکٹر عزیر کی طرف اشارہ کرتے ہوئے محمود سے) آپ ہیں میرے نہایت عزیز دوست۔ ڈاکٹر عزیر۔
منشی منیر:(مسکراتے ہوئے) تو گویا آپ ہی عزیر ہیں۔
عزیر:(مسکرا کر) جی ہاں میں خادم عزیر ہوں۔
منشی منیر:ماشاء اللہ۔ خدا کرے ایسا ہی ہو۔
(سب ہنستے ہیں۔)
عزیر:(آگے بڑھ کر محمود سے ہاتھ ملاتے ہوئے) آپ سے مل کر مجھے نہایت مسرت ہوئی۔
محمود:شکریہ، میں نے آپ کی تعریف بھائی الطاف کی زبانی سنی تھی۔ اسی لئے ملاقات کا اشتیاق تھا۔
اختر:(الطاف کی طرف اشارہ کرتے ہوئے ڈاکٹر عزیر سے) آپ جناب الطاف صاحب سے مل ہی چکے ہیں  اور منشی صاحب سے تو آپ کی پرانی شناسائی ہے۔
(ڈاکٹر عزیر الطاف سے ہاتھ ملاتا ہے۔)
عزیر:(منشی منیر سے ہاتھ ملاتے ہوئے)منشی صاحب کو بھلا کون نہیں جانتا۔ (مسکرا کر) خوب پہچانتا ہوں۔
منشی منیر:صحیح ہے۔’’ولی را ولی می  شناسد۔‘‘
عزیر:(مسکرا کر) لیکن منشی صاحب!ولی شیطان کو بھی تو جانتا ہے۔
منشی منیر:(چہرے پر مصنوعی حیرت پیدا کر کے ابروؤں کو جنبش دیتے ہوئے) اللہ اکبر!لیکن ڈاکٹر صاحب یہ کو ن نہیں جانتا کہ آنجناب عقیدۃً عملاً ہر طرح ولایت کے منکر ہیں۔ البتہ یہ خاکسار بفضلہ تعالیٰ اس باب میں حق الیقینی کا دعویدار ہے۔
(سب ہنستے ہیں۔)
الطاف:(ہنستے ہوئے ڈاکٹر عزیر سے) ڈاکٹر صاحب!اب تو منشی صاحب کی کرامت کو تسلیم کرنا ہی پڑے گا۔
(سب صوفوں پر بیٹھ جاتے ہیں۔)
عزیر:(خفت کو مٹانے کی کوشش میں ہنس دیتا ہے) بھئی منشی صاحب تو محفل کی جان ہیں۔ یہی کرامت ان کی کیا کم ہے کہ ان کے بغیر دلچسپی کا سامان ہونے نہیں پاتا۔
منشی منیر:(جھک کر ہاتھ کو خاص انداز سے جنبش دیتے ہوئے) آداب عرض، شکریہ، لیکن یہ دلچسپی آنجناب کی مبارک صحبت کی محتاج ہے۔
اختر:(محمود سے) کئی دنوں سے آپ سے ملنے کو جی چاہتا تھا۔ لیکن ملاقات کے اشتیاق نے صرف انتظار کی زحمت میں مبتلا رکھا۔
محمود:میں آپ سے معذرت خواہ ہوں  اور آپ کے خلوص کا شکر گذار ہوں۔ بات یہ ہے کہ زندگی کو از سر نو بسانے کے جھگڑوں ہی سے فرصت نہ مل سکی۔ اب کچھ اطمینان حاصل ہوا تو حاضر خدمت ہو گیا۔
اختر:یہ آپ کی نوازش ہے۔ اصل میں زندگی انسان کے ارادے کی پابند بھی تو نہیں رہی۔ انسان سوچتا کچھ ہے ہوتا کچھ ہے۔
محمود:صحیح ہے ، لیکن زندگی کی تگ و دو میں عزائم کو از سر نو استقامت بخشنے کی بھی تو ضرورت ہے۔
اختر:انسان کے خواب کی تعبیر جب غلط ہو جاتی ہے تو عزائم کو بھی متزلزل ہونا پڑتا ہے۔(مسکرا کر) آپ کا وہ اللہ اکبری جذبہ اب کبھی سنائی نہیں دیتا۔
محمود:(مسکرا کر) آخر میرے جذبے کی آپ کو کیوں فکر آ پڑی؟(اختر مسکراتا ہے)عزائم اپنی استقامت میں صرف انسان کے ارادے کے پابند ہیں۔ خارجی اثرات انھیں متزلزل نہیں کر سکتے۔ اگر ایمان کی ناقابل تسخیر قوت سے انہیں مستحکم کیا جائے۔
منشی منیر:قطع کلام معاف فرمائیں۔ مصیبت تو یہ ہے کہ آج کل ایمان ہی عنقا ہے۔ اس سیم و زر کی خدائی میں اللہ کی بندگی کے لئے کون تیا رہے؟
عزیر:(مسکرا کر) بحمد للہ، اللہ کی بندگی کے لئے کون کب تیار رہا ہے؟
الطاف:اب نہ انصار انصار رہے ، نہ مہاجر مہاجر۔
منشی منیر:(اختر سے) مجھے اجازت ہو تو میں بھی کچھ عرض کروں۔
اختر:(مسکرا کر) نیکی  اور  پوچھ پوچھ۔
منشی منیر:بس اکبر مرحوم کا ایک شعر سن لیجئے۔
(سب منشی منیر کی طرف دیکھ  کر مسکراتے ہیں۔)
اختر:ارشاد!
منشی منیر:اکبر جو نہ تھا بت خانے میں زحمت بھی ہوئی  اور  گھر بھی گیا
کچھ نام خدا سے انس بھی تھا کچھ جو ر بتاں سے ڈر بھی گیا
اختر:واہ منشی صاحب واہ!
عزیر:خوب درمیانی راہ نکالی ہے۔
الطاف:سبحان اللہ۔
منشی منیر:(محمود کی طرف دیکھ کر)  اور جناب محمود صاحب، ایک شعر آپ کو  اور  سننا ہے (مسکرا کر) میں یہ نہیں کہتا کہ آپ داد بھی دیں۔
(محمود کی طرف دیکھ کر سب ہنستے ہیں۔)
محمود:(مسکراتے ہوئے) ارشاد!
منشی منیر:شعر ملاحظہ ہو:
کعبے سے جو بت نکلے بھی تو کیا ، کعبہ ہی گیا جب دل سے نکل
افسوس کہ بت بھی ہم سے چھٹے ، قبضے سے خدا کا گھر بھی گیا
اختر:کیا بات کہی۔
عزیر:بہت خوب۔
محمود:منشی صاحب ہنسی ہنسی میں کام کی بات بھی کہہ جاتے ہیں۔
منشی منیر:محمود صاحب!یہ وہ زمانہ ہے کہ آج شرنارتھی  اور مہاجر ایک ہی حقیقت کے دو نام ہیں۔
اختر:(ہنستے ہوئے)بہت خوب، بہت خوب۔
محمود:منشی صاحب نے اس میں بہت زیادہ مبالغے سے کام لیا ہے۔
منشی منیر:جی نہیں ، محمود صاحب!صورت حال کچھ یوں ہی ہے ، گو پریشان کن ضرور ہے۔
عزیر:(مسکرا کر منشی منیر سے) لیکن قبلہ!یہ آپ بلاوجہ پریشان بھی کیوں ہیں؟
منشی منیر:بلاوجہ نہیں صاحب!بات ہی کچھ ایسی ہے۔۱۹۴۷ء؁ کیا آیا ہماری تو گردنیں کٹ گئیں۔ معاشی پریشانی، معاشرتی بدحالی، اخلاقی بحران، ایک کو بناتے ہیں تو دس بگڑتے ہیں ایک کو پکڑتے ہیں تو دس ہاتھ سے نکلتے ہیں۔ جب زمانہ ہی بگاڑنے پر آ جائے توہم آپ کیا سدھار سکتے ہیں۔ لڑکیاں ہیں کہ اپنی جگہ اڑی جا رہی ہیں۔ بھلا لڑکوں لڑکیوں کا ایک ساتھ ملے جلے تعلیم پانا کس اسلام  اور اخلاق نے جائز قرار دیا ہے؟ ایک نیا اسلام پیدا ہو رہا ہے صاحب! ضرورت ہے کہ طوفان کو قوت پکڑنے سے پہلے دبا دیا جائے دراصل۔۔۔ 
اختر:دبا دیجئے ، اگر آپ دبا سکیں۔
عزیر:(تیز ہو کر) حق تو یہ ہے کہ اس نئے زمانے میں آپ کا دقیانوسی وجود ہی نامعقول ہے ، آخر آپ پریشان ہیں کیوں؟ اس لئے کہ زمانہ پریشانی کے اسباب دور کرنے کے لئے قدم بڑھا رہا ہے؟
منشی منیر:ڈاکٹر صاحب!میں آپ کی شان میں ایسی نامعقول گستاخی کی جرأت نہیں کر سکتا، البتہ اتنا معروضہ ضرور ہے کہ زمانہ پریشانی کے اسباب دور کرنے کے لئے وہی طریقے اختیار کرتا جا رہا ہے جو آں محترم نے اختیار فرما رکھے ہیں۔
(سب ہنستے ہیں۔)
عزیر:میں آپ کا مطلب نہیں سمجھا۔
منشی منیر:(مسکرا کر) بھلا آپ  میرا مطلب کیوں سمجھنے لگے !افلاس، غربت، رشوت، وکیل، ڈاکٹر یہ سب موجودہ دور کی برکات ہیں۔ یہ وہ زمانہ ہے کہ مفلوک الحال مریض کو مرتے دم تک سو دو سو انجکشن سے کم نہ لگنے چاہئیں۔میری جوان بچی اسی مصیبت کا شکار ہوئی  اور اسے سپرد خاک کرنے کے بعد اب تک ڈاکٹر سے منھ چھپاتا پھر تا ہوں  اور وہ قضا کا ہر کارہ برابر بل پربل بھیجے جاتا ہے۔
اختر:(عزیرکی طرف دیکھ کر) ڈاکٹر صاحب!بات منشی صاحب کی صحیح ہے۔ یہ۔۔۔ 
عزیر:مجھے منشی صاحب سے کامل ہمدردی ہے۔ ساتھ ہی مجھے اس کی پروا نہیں کہ آپ میرے نظرئیے سے کہاں تک متفق ہیں۔ حق تو یہ ہے کہ ناکارہ نفوس کو زندہ رہنے کاحق ہی حاصل نہیں۔یہ رینگتی ہوئی زندگیاں کس کام آئیں گی؟
منشی منیر:(ڈاکٹر عزیر کی طرف حیرت سے دیکھتے ہوئے) ماشاء اللہ، معاف فرمائیں ، میں آپ کی اس ہمدردی کا ممنون نہیں ہوں۔ اب معلوم ہوا کہ آپ اسی لئے موت کے فرشتے کی نمائندگی فرما رہے ہیں۔ (سب ہنستے ہیں)واللہ ڈاکٹر صاحب!آپ نے اس طرح کتنی زندگیوں کا علاج کر دیا؟
(ڈاکٹر عزیر کی طرف دیکھ کر سب قہقہہ لگاتے ہیں۔)
عزیر:(خفت کو مٹانے کی کوشش میں منشی منیر سے) مجھے افسوس تو یہ ہے کہ میں آپ کا علاج نہ کر سکا۔
منشی منیر:(مسکرا کر) بخشئے حضور، خدا کے فضل سے اس کی نوبت بھی نہ آنے پائے گی۔ (اختر کی طرف دیکھ کر) آپ تو بس اختر صاحب کا علاج کیجئے۔ ایسے مریض کم ہاتھ آتے ہیں۔
(ڈاکٹر عزیر کے چہرے سے کچھ پریشانی ظاہر ہوتی ہے ، محمود  اور  الطاف مسکراتے ہیں۔)
اختر:(بات کا رخ بدلتے ہوئے) منشی صاحب! ایک ڈاکٹر صاحب ہی کو کیوں بدنام کیجئے۔ یہ تو دنیا کے مصائب کی داستان ہے۔
محمود:حقیقت میں دنیا کی مصیبت نہ تو ڈاکٹر ہے  اور نہ وکیل، زندگی کے ہر شعبے کو ایمان  اور دیانت کی ضرورت ہے۔
منشی منیر:اسی کاتو رونا رو رہا ہوں کہ اگر فرزندان اسلام کو دین فطرت نے ایک روح بخشی ہے تو اس اجتماعیت کی فریب خوردہ جماعت کو اپنا  درد محسوس کیوں نہیں ہوتا؟
اختر:(مسکرا کر محمود کی طرف دیکھتا ہے) اس کا جواب تو آپ کو محمود صاحب دے سکیں گے۔میں نہ تو حکومت الہیہ کا علمبردار ہوں  اور  نہ اسلام کی فرزندی کا دعوے دار۔
عزیر:(عزیر محمود کی طرف دیکھ کر مسکراتے ہوئے) ان کی خاموشی خود سراپا جواب ہے۔ اس کا جواب کسی کے بس میں نہیں ہے۔
محمود:ڈاکٹر صاحب معاف کیجئے معلوم ہوتا ہے کہ آپ مغالطے میں مبتلا ہیں۔ (مسکرا کر) یہ بیٹھے بیٹھے آپ قنوطی ذہنیت کا الزام کیوں دینے لگ گئے؟
عزیر:(تیز ہو کر) اس لئے کہ زمانہ آپ کی امیدوں کو پامال کر کے دم لے گا۔
محمود:یہ نہ کہئے۔ یہ فقط آپ کی تمنا ہے۔ ہاں یہ ایک کشمکش کا دور حاضر ہے  اور  زندگی کی صحیح تعمیر کشمکش ہی سے شروع ہوتی ہے۔
عزیر:لیکن اس کشمکش  کا نتیجہ آپ اپنی توقع سے مختلف پائیں گے۔زمانے کے بدلتے ہوئے تیور  اور  زندگی کے تقاضے کیا آپ نہیں دیکھتے؟
محمود:جی ہاں ، بندہ پرور!اللہ کا بڑا کرم ہے کہ میں اندھا نہیں ہوں ، اسی لئے تو میرا ایقان ہے کہ اب زندگی کی ہر حرکت اللہ کے لئے ہو جانی چاہئے۔
الطاف: اور خدانخواستہ ہم نے کفران نعمت سے کام لیا تو یہ بھی یاد رہے کہ قدرت کا انتقام اس عمارت کی اینٹ سے اینٹ بجا دے گا۔
منشی منیر:یہ حقیقت ہے کہ زندگی کا چین اسی میں ہے کہ خالق و مخلوق کا صحیح رشتہ قائم ہو جائے۔
عزیر:مولوی اپنے چین کو لئے مر رہا ہے  اور دنیا اپنے درد کا درمان چاہتی ہے۔
منشی منیر:(مسکرا کر) معاف کیجئے ڈاکٹر صاحب۔ اولاً میں مولوی نہیں ہوں۔ گو تھوڑی بہت داڑھی بڑھانے کا گنہگار ضرور ہوں۔(سب مسکراتے ہیں۔)دوم یہ کہ آپ کی تنک مزاجی سے تو کبھی زندگی چین نصیب نہ ہو جائے گا۔۔۔ 
(سب ہنستے ہیں۔)
اختر:(محمود سے)یہ جو آپ اللہ کے لئے حرکت، کے قائل ہو کر سارے نظام حیات کو اس کی بندگی میں منسلک کر دینا چاہتے ہیں۔تومیں اس کے جواب میں صرف یہ عرض کروں گا کہ یہ آپ کا مذہبی جنون ہے۔
منشی منیر:حقیقت میں۔۔۔ 
اختر:(بات کاٹ کر) میں اس کا جواب محمود صاحب سے چاہتا ہوں۔
محمود:(مسکرا کر) آپ کی اس عنایت کا ممنون ہوں۔ لیکن آپ اس جنون پر مجھ سے بہت زیادہ معرکہ آزما ہو چکے ہیں۔اب عقل کی باتیں کیجئے۔ بات صرف اتنی ہے کہ انسان کی زندگی خلوص کی محتاج ہے۔
اختر:(مسکراتے ہوئے طنز آمیز لہجے میں)  اور یہ خلوص صرف ایمان بالغیب سے حاصل ہو جائے گا؟
محمود:(مسکراتے ہوئے) آپ میری بات تو سنئے۔
اختر:اچھا فرمائیے۔
محمود۔:ایک دور فرد کی حکمرانی کا تھا، انفرادی حکومت، انفرادی ملکیت، انفرادی برتری،  افتخار، اقتدار سب کچھ فرد کے لئے تھا۔ اس میں کچھ پھیلاؤ پیدا ہوا تو یہی صورت رنگ، نسل  اور قومیت کی شکل میں جلوہ گر ہوئی جس کا نام جمہوریت قرار پایا۔ یہ نام نہاد جمہوریت قومیت کے نشے سے سرشار ہو کر دنیا کی  دیگر اقوام  اور جمہور کا خون ایک عرصے تک چوستی رہی۔ اب دنیا کی  نظر نے اس سے زیادہ وسعت کا تقاضا کیا تو چاروں طرف بین الاقوامیت کا راگ  الاپا جانے لگا۔ آج کل زندگی کی نئی قدروں نے دستور حیات  کا بڑا کمال اسے قرار دیا ہے کہ مادی اقتدار سے فرد کو زیادہ سے زیادہ بے دخل کر کے زندگی کو اجتماعیت  اور  اشتراکیت کا رنگ  دیا جائے۔ ظاہر ہے کہ اس نظرئیے کا حال ماضی سے بہتر ہے۔ لیکن۔۔۔ 
اختر:یہ آپ موحد سے اشتراکی کب بن گئے؟
(سب مسکراتے ہیں۔)
محمود:ابھی آپ صرف سننے کی زحمت فرمائیں۔(اختر ہنستا ہے۔)لیکن اس نظرئیے کی یہ ظاہری وسعت  اور اخلاق کی بلندی، طبقاتی عالمی جنگ کو روکنے میں عملاً ناچار رہی ہے۔وہی انسانی فطرت مختلف زمانوں میں فقط بھیس بدل کر نئے روپ میں جلوہ گر ہوتی رہی ہے۔ تعصب ہمیشہ انسان کے ساتھ لگا ہوا ہے ، یہی وجہ ہے کہ انسانی فہم کا قائم کردہ نظام حیات اپنی انتہائی بلندیوں تک پہنچ کر بھی پستیوں سے نہ نکل سکا۔
اختر:جی ہاں ، اس وقت آپ کی فہم اسی پستی کا مظاہرہ کر رہی ہے۔ 
(وہ مسکراتا ہے۔)
محمود:لیکن میں نے آپ کے فہم کوتو اس سے مستثنیٰ نہیں قرار دیا ہے۔(سب ہنستے ہیں۔)مجھے اس کا اعتراف ہے۔ اسی لئے تو معروضہ یہ ہے کہ مالکیت، حاکمیت، سلطانی، اقتدار، افتخار وغیرہ سب کچھ نہ صرف فرد سے بلکہ تمام بنی انسان سے چھین کر مالک حقیقی کے حوالے کر دینا چاہئے۔ تا کہ عالمی مساعی میں بنی نوع انسان کا احساس اس کے سوا  اور  کچھ نہ رہے کہ ’’جو کچھ ہے وہ رب العالمین کا ہے ،  اور جو کچھ میرے  پاس ہے وہ بھی اسی کا ہے ، میرا کچھ بھی نہیں۔ میری عبادت سے لے کر زندگی کی ہر حرکت یہاں تک کہ جینا  اور مرنا سب اسی کے لئے ہے۔‘‘ کار گاہ حیات میں فقط انھیں نفوس کا وجود رحمت عالم بن کر معرکہ آرا و ہو سکتا ہے ، ہم نے یہی دستور حیات اللہ کے رسولؐ  اور خلفائے راشدینؓ کے تحت جاری کردہ نظام حیات میں دیکھا ہے۔
منشی منیر:سبحان اللہ!جزاکم اللہ۔
عزیر:(مسکرا کر) جو بات کی خدا کی قسم لاجواب کی۔
محمود:(مسکرا کر ڈاکٹر  عزیر سے) ڈاکٹر صاحب!یہ آپ شعر خوانی چھوڑئیے  اور  میری بات سمجھئے۔
عزیر:آپ کی بات خدا ہی سمجھے۔
محمود:(مسکرا کر) گستاخی معاف، اگر آپ اس طرح سمجھ کے دشمن بن جائیں گے تومیں معروضہ کیوں کرپیش کر سکوں گا؟
(سب ہنستے ہیں۔)
اختر: بھائی عقل سے دشمنی کے تو آپ خود ہی دعوے دار ہیں۔ ڈاکٹر  غریب کو کیوں پریشان کریں۔
محمود:(مسکرا کر) حاشاوکلا!میر ا مطلب قبلہ ڈاکٹر صاحب کو پریشان کرنا ہرگز نہیں ہے۔ میرا معروضہ ان کی خدمت میں صرف یہ ہے کہ عقل ہی کا فیصلہ ہے کہ فقط علم و دانش کی رہنمائی دنیا کے درد درمان نہیں ہو سکتی۔
عزیر:آخر آپ نے عقل کو کیا سمجھ رکھا ہے؟عقل کو بے اصل قرار دے کر عقلمندی کا دعویٰ تو غلط ہے۔
منشی منیر:عقل بے مایہ امامت کی سزا وار نہیں۔
عزیر:(منشی منیر سے)قبلہ شعر خوانی سے آپ کو کوئی منع نہیں کرتا، لیکن اس میں بھی ذرا عقل کو دخل رہے۔
(سب ہنستے ہیں۔)
منشی منیر:(ڈاکٹر عزیر کی طرف دیکھ کر) میں یہ کہنے کی جرأت نہیں کر سکتا کہ آپ اپنی حد تک اس مطالبے میں حق بجانب نہیں ہیں۔(ہاتھ جوڑ کر) لیکن عالی جاہ!میرا روئے سخن فقط اہل ذوق حضرات کی طرف ہے۔ گستاخی معاف کیجئے۔
(سب قہقہہ لگاتے ہیں۔)
اختر:(مسکراتے ہوئے) منشی صاحب!آپ میری بات پر دھیان دیجئے۔ جناب محمود صاحب سے میرا معروضہ یہ ہے کہ فقط انسان کی عقل و دانش نے زندگی کا سامان کیا ہے۔
منشی منیر: اور موت  کا سامان بھی تو کیا ہے قبلہ!
اختر:آپ اس کے تعمیری پہلو کو کیوں نظرانداز کئے دیتے ہیں؟انسان کی فہم کے آگے ساری کائنات سہمی ہوئی ہے۔
محمود:شاید میں اپنا عندیہ گوش گذار کرنے سے قاصر رہا کہ جہاں انسانی فہم حیران رہ جاتی ہے وہاں اللہ کی کارسازی ہی کام آتی ہے۔
الطاف:دنیا کی تاریخ گواہ ہے کہ اللہ کی کارسازی نے نظام زندگی کے پراگندہ گیسوؤں کوبارہا سنوارا ہے۔
منشی منیر: اور سچ پوچھئے تو زندگی کے اس انتشار میں انسان کے ضمیر کی صدا یہی ہے کہ الٰہی نظام کے بغیر زندگی کی گتھی سلجھ نہ سکے گی۔
عزیر:(طنز آمیز مسکراہٹ کے ساتھ) اللہ کی کارسازی کے حالیہ تماشے شاید آپ کی نظر نے نہیں دیکھے۔
منشی منیر:شکر ہے کہ میری نظر نے یہ تماشے آپ کی نظر سے نہیں دیکھے۔
اختر:کاشکے۔ آپ کو حق بینی نصیب ہوئی ہوتی۔
منشی منیر:(مسکرا کر) میں آپ کی اس  پر خلوص تمنا کا ممنون ہوں  اور میری بھی آپ کے لئے یہی دعا ہے۔
(سب ہنستے ہیں۔)
عزیر:نیاز مندی کے تقاضے۔۔۔ 
اختر:انسان کی یہی نیاز مندانہ ذہنیت اسے عقل سلیم سے محروم کر دیتی ہے۔
عزیر:انسان ٹھوکریں کھا کر بھی غیبی قوتوں کا سہارا ڈھونڈتا ہے۔
الطاف:اصل میں ٹھوکریں کھا کر ہی یہ سہارا ڈھونڈنا پڑتا ہے۔
اختر:جی نہیں ، انسان کی فکر و نظر جب مجہول ہو جاتی ہے تو وہ غیبی سہارے ڈھونڈنے لگتا ہے۔(منشی منیر کی طرف دیکھ کر) منشی صاحب آپ کا پسندیدہ شعر مجھے  یاد آ گیا:
کار سازِ ما بہ فکر کار ماست
فکر ما درکار آزار ماست
اسی بے بسی  اور بے چارگی کے احساس کی توہم پرستی مردے ازغیب بروں آید و کارے  بکند، کی ذہنیت پیدا کر کے زندگی کو مفلوج بنا دیتی ہے۔
منشی منیر:آپ نے جس شعر کو میری  پسند کی طرف منسوب فرمایا ہے اس کا مطلب یاتو میں نہیں سمجھا یا آپ میرا مطلب نہیں سمجھے۔
اختر:مطلب آپ کا میں خوب سمجھا۔ حقیقت یہ ہے کہ ہم اپنے گرد و پیش صرف انسانی توانائیوں کی کارفرمائی دیکھ رہے ہیں ، آپ انھیں غیر کے حوالے کرنا چاہتے ہیں۔(محمود کی طرف دیکھ کر) محمود صاحب! آپ کیوں خاموش ہو گئے؟
محمود:(مسکراتا ہے)میں سن رہا ہوں۔
اختر:آپ کو بولنا بھی تو چاہئے۔
(سب مسکراتے ہیں۔)
محمود:میں کیا عرض کروں ، آپ اصل بحث سے بہت دور جا پڑے۔
اختر:جی نہیں ، ہماری گفتگو کا  مرکز خیال وہی ہے۔ میں انسان کی توانائیوں پر ایمان رکھتا ہوں ، آپ اس کی بیچارگی کو  رو رہے ہیں۔
محمود:میں یہی تو عرض کر رہا ہوں کہ آپ مجھے اس مقام پر دیکھ رہے ہیں جہاں میں نہیں ہوں۔ اب میں کچھ عرض کرنے سے پہلے آپ کا نقطۂ نظر سمجھنے کی کوشش کروں گا۔
اختر:میرا نقطہ نظر واضح ہے۔ میں انسان کو غیر کی محتاجی سے آزاد دیکھنا چاہتا ہوں۔ آپ اسے کثرت کی غلامی سے آزاد کر کے وحدت کے حوالے کرنا چاہتے ہیں ، میں چاہتا ہوں کہ یہ وحدت کا طلسم بھی ٹوٹ جائے اس لئے کہ انسان غیر کی محکومی سے جتنا  بھی آزاد ہوتا جائے گا اس کی صلاحیتیں اتنی ہی آشکارا ہوتی جائیں گی۔اس کی زندگی کا کوئی پہلو خارجی محکومی قبول نہیں کرتا۔ اس کی فطرت آزاد کی سربلندیاں اسے معرکہ وجود میں ہمیشہ غلبہ بخش رہی ہیں۔ کائنات کا ذرہ ذرہ اس کا ادنیٰ خادم بنا ہوا ہے ہم جس تخلیق کو فطرت کی بخشش سمجھتے ہیں ، حقیقت میں اس کے تخریبی عنصر کو تعمیر کا رنگ دینے والا فقط انسان ہی ہے اس کی قبیح شکل کو حسن بخشنے والا  یہی بحر و بر  کا سلطان ہے فطرت کی تخلیق میں تاریک راتیں بھی ہیں جنھیں انسانی لیمپ ہی روشن کر سکتے ہیں۔ اس کی قلمرو میں بڑی بڑی ہیبت ناک چٹانیں بھی ہیں جن کی بے رونقی کو انسانی ہاتھ ہی خوبصورتی بخش سکتا ہے۔ پتھروں سے شیشے کی صنعت گری  اور نیش کو نوش کی تاثیر بخشنے کا کرشمہ اسی سے ظہور میں آیا ہے۔
(اختر محمود کی طرف دیکھتا ہے۔)
محمود:(مسکرا کر اختر سے) آپ فرمائیے میں ہمہ تن گوش ہوں۔
(سب مسکراتے ہیں۔)
اختر:میں آپ کی ہمہ تن گوشی کا ممنون ہوں۔
(سب ہنستے ہیں۔)
محمود:یہ آپ کی عنایت ہے۔
اختر:عرض کروں؟
محمود:ارشاد!
اختر:یہ گرجنے والی توپیں ، دندناتے ہوئے انجن، زبردست طیارے ، سمندر کے سینے کو چیرنے والے جنگی جہاز، برق رفتار آبدوزیں  اور اسی نوع کی ہزاروں لاکھوں انسانی کاوشیں  اور اس کی تخلیقی صلاحیتیں اپنی قیامت خیز تسخیری قوت کے ساتھ انسان کی خدائی کا اعلان کر رہی ہیں۔ پانی بھی مسخر ہے  ہوا بھی ہے مسخر۔ جوہری قوتوں والا انسان آپ کے خدائی تخیل کو دعوت  پیکار دے رہا ہے۔۔۔ 
محمود:(کچھ سکوت کے بعد مسکرا کر) تو آخر آپ نے ختم ہی کر دیا۔واللہ، آپ کی توپوں کی گرج  اور جوہری بم کی ہیبت سے ہم کیا ساری کائنات لرز رہی ہے۔ لیکن آپ نے یہ کیوں فرض کر لیا کہ انسان کی صلاحیتوں کے امکانات پرمیرا ایمان آپ کے ایمان سے کمتر ہے۔؟
اختر:اگر میں یہی جانتا ہوتا تو اتنی بکواس کیوں کرتا۔
محمود:(مسکرا کر)اچھا تو اگر آپ تجدید ایمان  کا مطالبہ ہی کر رہے ہیں تو یہ لیجئے میں آپ ہی کے ہاتھ پر تجدید بیعت کئے لیتا ہوں۔
(سب ہنستے ہیں۔)
اختر:(مسکرا کر) خوب!تو آپ اپنے اس ایمان کا مظاہرہ فرمائیے۔
محمود:انسان کی عظمت پرمیرا ایمان حق الیقینی  کا درجہ رکھتا ہے۔ میرا پختہ عقیدہ ہے کہ قدرت کے عطا کردہ اسباب سے انسان سب کچھ کرنے کی صلاحیت رکھتا ہے۔ اس سیمابی پتلے کی سرشت میں کوکبی  اور مہتابی شان جلوہ گر ہے۔ عالم ملکوت پراس کی برتری اس کے بلند مقام کو ظاہر کر رہی ہے۔ انسانی جلال کے آگے پہاڑوں کی بلندیاں سرنگوں ہیں۔ طوفانی دریا اس کی راہ سے گریزاں ہیں۔ سمندروں کے سینے اس کی ہیبت سے پھٹے جا رہے ہیں۔ زمین کا چپہ چپہ اس کے رزق کا سامان کرنے میں اس کا ادنیٰ خادم بنا ہوا ہے۔ آفتاب کی تمازت، ہواؤں کا چلنا  اور  ابر گہربار کا برسنا، آسمانی بزم کی آراستگی، ستاروں کی جگمگاہٹ  اور  مہتاب کی ضیا پاشی، یہ سب کچھ اسی کی خاطر ہے۔
منشی منیر:سبحان اللہ۔ آپ نے انسان کی عظمت میں چار چاند لگا دئیے۔
اختر:(مسکرا کر) طرز بیان کی شگفتگی ملاحظہ ہو۔
محمود:(مسکرا کر اختر سے) معاف کیجئے میں طرز بیان کی داد چاہنے کے لئے تیار نہیں ہوں۔ میرا مطالبہ اس سے بلند ہے۔
(اختر مسکراتا ہے۔)
عزیر:یقیناً  اور کچھ نہیں تو کم از کم رنگ تقریر ہی جاذب توجہ ہے۔
الطاف:(مسکرا کر) بہرحال رنگ تقریر ہی سہی۔ کچھ تو جاذب توجہ ضرور ہے۔
محمود:(ڈاکٹر عزیر سے مسکرا کر) آپ کی ستایش گری کی داد تومیں نہ دوں گا۔ البتہ اس زحمت فرمائی کا ممنون ضرور ہوں۔
اختر:(محمود سے) تو ارشاد فرمائیں۔ کیوں ، ختم کر دیا؟
محمود:(مسکرا کر) جی نہیں مجھے تو آپ کو تھکانا مقصود ہے۔
اختر:آپ یقین کیجئے میں زندگی میں بحث سے کبھی نہیں تھکا۔ آدمی حجتی واقع ہوا ہوں۔
محمود:(مسکرا کر) شکر ہے کہ اس کا آپ کو خود اعتراف ہے۔ اچھا تو اب اطمینان سے سنئے۔
اختر:ارشاد۔
محمود:جب انسان اپنی بے پایاں صلاحیتوں کے ساتھ اپنی جولان گاہ زیر آسمان ہی محدود کر لیتا ہے  اور  رنگ و بو کی تسخیر میں اندھا بن کر مادیت کے بت پرہر چیز کو بھینٹ چڑھانے کے لئے آمادہ ہو جاتا ہے تو اس کی تسخیری قوتیں بے معنیٰ  اور بے نتیجہ ہو کر رہ جاتی ہیں۔
اختر:اب آپ نے انسان کی سابقہ بیان کردہ عظمت کو مسخ کرنا شروع کر دیا ہے۔
محمود:جی نہیں اگر آپ چاہتے ہیں کہ انسان کی فطرت کے کمال کی داستان آپ اپنی زبان میں سنیں تو لیجئے میں الفاظ کی ترکیب و ترتیب کو بدلے دیتا ہوں۔ انسان کی فطرت بلند نظری کی دعوت دے کراس کے حوصلوں سے آسمان کے تارے اتار لانے  کا مطالبہ کر رہی ہے۔ وہ اسے نیلگوں فضاؤں سے پرے کمندیں ڈالنے کے لئے ابھار رہی ہے جہاں نو کی تسخیر کا جنون انسان کی روح کو مادی آرائشوں سے پاک کر کے حیات سرمدی کی بخشش کے لئے بلند پروازی کا ناقابل تسخیر حوصلہ عطا کرتا ہے۔ جب طائر لا ہوتی کے یہ بند کھل جاتے ہیں تو اس کی سلطانی کے حدود بحر و برکی سطح تک ہی نہیں رہتے۔ اس کی زد  میں ساری کائنات آ جاتی ہے۔ انسان کی صلاحیتوں کو اس  حد  تک اجاگر  کئے بغیر بلندنظری کے دعوے باطل ہو کر رہ جاتے ہیں۔ زندگی کی اس کیفیت کے بغیر کار ہستی کو زبونی سے مفر نہیں۔ انسان ازلی صداقتوں سے رشتہ جوڑ کر ہی اس بلند مقام کا دعویدار ہو سکتا ہے جس کا وہ واحد حقدار ہے۔
اختر:لیکن یہ ازلی صداقتوں کے پردے میں آپ آزادیِ افکار کا گلا گھونٹ رہے ہیں۔ نیاز مندانہ شان والا انسان ’’انا‘‘ کی توہین کر رہا ہے۔ کسی بارگاہ کی بندگی اس کی تسخیری قوتوں کو بے آبرو کر دیتی ہے۔
عزیر:(اختر کی طرف دیکھ کر) وہ کیا شعر تھا اختر صاحب!
بندگی میں گھٹ کے۔۔۔ 
(سب ڈاکٹر عزیر کی طرف متوجہ ہوتے ہیں۔)
اختر:(مسکرا کر) 
بندگی میں گھٹ کے رہ جاتی ہے اک جوئے کم آب
 اور آزادی میں بحر بے کراں ہے زندگی
منشی منیر:(مسکرا کر) ماشاء اللہ!ڈاکٹر صاحب، خوب یاددہانی فرمائی۔ (اختر کی طرف دیکھ کر) لیکن کم از کم اختر صاحب کو یہ  شعر نہیں پڑھنا چاہئے تھا۔
(سب ہنستے ہیں۔)
محمود:(اختر سے) ہاں تو آپ کو بندگی سے بیر ہے ، بہت اچھا۔ لیکن انسان کے فہم نے افراط و تفریط میں پڑ کر ہی ہمیشہ دھوکا کھایا ہے۔ دراصل انسان جو چیز اپنے اندر تربیت سے سنوارتا ہے وہ اس کی تخلیق نہیں کہی جا سکتی۔ وہ فقط فطرت کی ودیعت کردہ صلاحیت کا ظہور ہے  اور انسان کے یہ پوشیدہ خزینے جتنے کھلتے جائیں گے وہ اتنا ہی ظاہر ہو گا۔ ایک حقیر سا دانہ اپنے اندر برگ و بار پیدا کرنے کی پوری صلاحیت لے کر بھیجا گیا ہے۔ اس صلاحیت کی تخلیق اس دانے کا اپنا فعل نہیں ہے۔ صناعی صرف ایک ہی صانع  کا کام ہے۔
منشی منیر:وَحُدَہٗ لَاشَرِیْکَ لَہٗ۔
محمود:اس ایک صانع کی خدائی کو تسلیم نہ کرنا، حق و صداقت سے منھ موڑنا ہے۔ اگر انسان خدا  ہوتا تو اس سے بہتر  اور کیا ہوتا؟ لیکن حقیقت یہی ہے کہ یہ غریب خدا نہیں ہے۔
(سب مسکراتے ہیں۔)
منشی منیر:سبحان اللہ۔ جزاکم اللہ۔
اختر:(محمود سے) تو گویا آپ اپنے قتل کے محضر پر دستخط ثبت فرما چکے۔
محمود:(مسکرا کر) ابھی دستخط کا موقع نہیں آیا۔ تھوڑا سا بیان باقی ہے۔
(الطاف  اور عزیر مسکراتے ہیں۔)
اختر:تو وہ بھی سنا دیجئے۔ قیاس کن ز گلستان من بہار مرا۔
محمود:سارا جھگڑا اسی قیاس کا توہے۔ میرا معروضہ یہ ہے کہ جہاں انسان کی برتری کے آگے ساری کائنات سہمی ہوئی ہے ، وہاں وہ بھی خود کو قانون فطرت کا زنجیری پاتا ہے۔ اس کی ولادت  اور موت کے علاوہ اس کے جسم میں مختلف اعضاء و جوارح کا عمل اس کی بے اختیاری کو ثابت کرنے کے لئے کافی ہے ظاہر ہے کہ انسان اپنی بے پایاں آزادیِ عمل کے باوجود کائنات کے ذرے ذرے کے ساتھ طوعاً و کرہاً قانون فطرت کا پابند بھی ہے۔ اسی لئے اس بے اختیاری کو مد نظر رکھ کر آزادیِ عمل کے بے پایاں امکانات کوکسی بارگاہ کا عطیہ سمجھنا بھی ضروری ہے۔
اختر:آخر لے دے کر آپ نے وہی ایک بات دہرا دی۔ لیکن یہ بھی حقیقت ہے کہ انسان کے ارادوں کی بے پناہ قوتیں قانونی شکنجے  توڑ دیتی ہیں۔ اس کی فطرت آزاد پابندیوں کی متحمل نہیں ہو سکتی۔
محمود:انسان کا ہر عمل بے نتیجہ ہے اگر وہ بے لگام ہے۔
اختر:یہ بے لگامی کا لفظ آپ کو کہاں سے مل گیا؟اس گمراہ کن لفظ کو لغت سے خارج کر دینا چاہئے۔
(سب مسکراتے ہیں۔)
محمود:(مسکراتے ہوئے) یہ لیجئے میں خارج کئے دیتا ہوں انسانی حدود سے باہر اس کی ہر تدبیر بے نتیجہ ہے۔
(سب ہنستے ہیں۔)
اختر:انسانی تدابیر کی حدیں نہیں ہوتیں۔
محمود:تو ان کے لئے حدیں قائم کرنے کی ضرورت ہے۔ انسانی تدبیر کی نا تربیت یافتہ کاوشوں نے اپنے انتہائی کمال کے باوجود گم کردہ راہی  اور  زبوں کاری کے سوا کیا پایا۔ اس کی قیامت خیز جد و جہد سے آسمان کانپ اٹھا، زمین تھرا گئی، انسان کے کلیجے ہیبت سے پھٹ گئے۔ لیکن آخر کا ر انسانی تدابیر کی بے پناہ قوتیں اپنے عمل کے تخریبی نتائج سے خود کو بھی نہ بچا سکیں۔ اسرار حیات کی تاریکیوں کو علم  و دانش کے  آفتابوں سے روشن کرنے والا انسان غلط بینی کا شکار ہو کر حرمان نصیبی کی آپ اپنی مثال بن کر رہ گیا۔ فطرت انسان کی نظروں سے فریب کے پردے یکے بعد دیگرے اٹھاتی جا رہی ہے کہ وہ غور و فکر سے نہیں تو مشاہدے ہی سے انسانی تدابیر کی رسوائیاں دیکھ لے۔
اختر:لیکن اس حقیقت کا بھی انکار نہیں کیا جا سکتا کہ جو قوم اپنی توانائیوں کی ناقابل تسخیر کیفیت کو زندگی کی مصنوعی پابندیوں سے مغلوب کرنا چاہتی ہے ، اسے زندہ رہنے کا حق حاصل نہیں ہے۔
محمود:(مسکراتے ہوئے) آپ کے اس نیک خیال سے کس بدبخت کو اختلاف ہے۔
اختر:اس عدم اختلاف کے باوجود اتفاق بھی تو نہیں ہے۔
محمود:یہ ہماری بدقسمتی ہے۔
منشی منیر:(مسکرا کر) اختر صاحب کی نفی میں بھی اثبات کا پہلو نکلتا ہے۔ (اختر سے) اگر اجازت ہو تو ایک شعر عرض کروں۔
اختر:(مسکراتا ہے) آپ کی عنایت کا ممنون ہوں۔ ارشاد۔
منشی منیر:آپ کی قدردانی کا شکر گذار ہوں۔
(سب مسکراتے ہوئے منشی منیر کی طرف دیکھنے لگتے ہیں۔)
(اختر سے) بھائی سید زادے ہو، برا نہ ماننا۔ شعر عرض کرتا ہوں :
شیخ کو بھی اب بت کافر نے اپنا کر لیا
دین سے کیا ہو سکا ایمان نے کیا کر لیا
(سب قہقہہ لگاتے ہیں۔)
***
ماخذ:  طویل ڈرامہ ’’کشمکش‘‘

 


ابراہیم یوسف

مقابلے  اور فیصلے 

افراد تمثیل
نجیب:ایک نوجوان۔
نغمہ:نجیب کی بہن۔
مجیب:نجیب کے والد۔
صوفیہ:نجیب کی خاتون دوست۔
نسیم:صوفیہ کے والد۔
منظر:مجیب کے دیہاتی مکان کا بالائی کمرہ، کمرہ صاف ستھرا ہے معمولی مگر  نظر آنے والا پرانے فیشن کا فرنیچر ہے۔ دیواروں پر مختلف جانوروں کے سر لگے ہوئے ہیں۔ مغربی جانب ایک کھڑکی ہے جس میں بیٹھنے سے دور تک کا منظر نظر آتا ہے۔ جنگل  اور جنگل کے بعد پہاڑ نظر آتا ہے۔ جنگلوں سے گھرا ہوا پہاڑ عجیب  پر اسرار معلوم ہوتا ہے۔
جس وقت پردہ اٹھتا ہے تو نجیب  اور صوفیہ کھڑکی کے پاس بیٹھے ہوئے نظر آتے ہیں۔دونوں خاموش ہیں  اور  کھوئے کھوئے انداز سے  پہاڑ کو دیکھ رہے ہیں۔ کبھی کبھی ایک دوسرے کو دیکھتے ہیں نظریں چار ہوتی ہیں تو پھر دونوں جھکا لیتے ہیں۔ جیسے ایک دوسرے سے نظریں ملانا نہیں چاہتے۔ دونوں انتہائی اداس نظر آ رہے ہیں کچھ دیر دونوں یوں ہی خاموش بیٹھے رہتے ہیں پھر صوفیہ کچھ اس انداز سے جیسے وہ اس خاموشی کو توڑنا چاہتی ہو۔
صوفیہ:کبھی آپ اس پہاڑ پر چڑھے ہیں؟
نجیب:ہاں کئی بار۔
صوفیہ:(کچھ دیر خاموش رہ کر) یہ پہاڑ کس قدر پر اسرار معلوم ہوتا ہے۔
نجیب:بچپن میں میں اسے بہت ہی پر اسرار سمجھتا تھا۔
صوفیہ:یہاں سے تو کافی دور ہو گا۔
نجیب:کچھ زیادہ دور نہیں ہے۔ جنگلوں سے گزرنے والی پگڈنڈی کا راستہ نزدیک  اور خوبصورت ہے۔ 
(پھر دونوں خاموش ہو جاتے ہیں  اور خیالات میں کھو جاتے ہیں۔ صوفیہ پہاڑ کو دیکھتی رہتی ہے۔ پھر کچھ دیر بعد۔)
صوفیہ:قدرت کے ان عجائبات میں بھی کیا کیا  اسرار ہوئے ہیں۔
نجیب:جی ہاں بچپن میں میرا تصور تھا کہ ان پہاڑوں پر پریاں رہتی ہیں۔ خواب میں وہ اکثر مجھے گاتی  اور قہقہے لگاتی نظر آتی تھیں۔
(پھر دونوں خاموش ہو جاتے ہیں۔ صوفیہ کچھ دیر بعد)
صوفیہ:آپ کا یہ گاؤں کس قدر خاموش ہے۔
نجیب:جی ہاں لوگ اکثر اس کی تعریف کرتے ہیں (خاموش ہو جاتا ہے کچھ دیر مکمل خاموشی رہتی ہے دونوں کھوئی کھوئی نظروں سے پہاڑ کو دیکھتے رہتے ہیں کچھ دیر بعد نجیب، صوفیہ کو دیکھ کر)اپنی والدہ سے میرا سلام عرض کر دینا۔
(صوفیہ غور سے نجیب کو دیکھتی ہے پھر آہستہ سے)
صوفیہ:کیا آپ ہمارے یہاں کبھی نہیں آئیں گے۔؟
نجیب:کیوں نہیں۔۔۔ مگر۔۔۔ 
(خاموش ہو جاتا ہے کچھ دیر بعد نغمہ چائے لے کر آتی ہے۔ اس کے چہرے سے اداسی جھلک رہی ہے۔ خاموشی سے کشتی لا کر میز پر رکھ دیتی ہے۔ نجیب  اور صوفیہ دونوں اس کو کھوئی کھوئی نظروں سے دیکھتے رہتے ہیں۔ کچھ دیر بعد صوفیہ پھیکی مسکراہٹ سے۔)
صوفیہ:آؤ نغمہ۔۔۔  بیٹھو۔۔۔ (نغمہ خاموشی سے ایک کرسی پر بیٹھ جاتی ہے  اور  نظریں جھکا کر چائے بنانے لگتی ہے۔ صوفیہ کچھ دیر خاموش رہ کر) کیا بات ہے؟اس قدر خاموش کیوں ہو۔(نغمہ کی آنکھوں میں آنسو آ جاتے ہیں) ارے تم تو رونے لگیں۔
نغمہ:(دوپٹے کے پلو سے آنسو پونچھ کر)آپ جا رہی ہیں صوفیہ آپا۔ اس کا مجھے بہت دکھ ہے۔
صوفیہ:تم ہمارے یہاں آنا۔ ہم تمہیں شہر گھمائیں گے۔
نغمہ:آپ نے تو ابھی تک دیہات اچھی طرح دیکھا بھی نہیں ہے۔
صوفیہ:تمہارا گاؤں بہت خوبصورت  اور حسین ہے۔
نغمہ:ابھی تو آپ پہاڑ پربھی نہیں چڑھیں۔ ابھی تو آپ نے وہ جگہ بھی نہیں دیکھی جہاں ندی کئی فٹ گہرے کھڈ میں گر کر غائب ہو جاتی ہے  اور  پھر ایک فرلانگ بعد زمین سے ابل پڑتی ہے۔
صوفیہ:میں نے کئی مرتبہ پہاڑ پر چڑھنے کا سوچا۔ سنا ہے اس پہاڑ پر پریاں رہتی ہیں۔
نغمہ:جی ہاں گاؤں والے ایسا ہی کہتے ہیں  اور اب تو میلہ بھی لگنے والا ہے۔
صوفیہ:میلہ!
نغمہ:جی ہاں۔ آدی باسیوں کا میلہ۔ بڑے اچھے اچھے کھیل کود اور مقابلے ہوتے ہیں  اور پھر آدی باسیوں کے ناچ تو دیکھنے سے تعلق رکھتے ہیں۔ آپ کچھ دن  اور ٹھہر جائیں تو وہ میلہ دیکھ لیتیں۔
(نغمہ چائے کی پیالی صوفیہ کو دیتی ہے۔ صوفیہ پیالی لیتے ہوئے۔)
صوفیہ:تمہاری محبت  اور خلوص  اور یہ خاطر ہمیشہ یاد رہے گی۔
نغمہ:میں تو کچھ بھی خاطر نہ کر سکی۔ یہ افسوس تو زندگی بھر رہے گا۔
صوفیہ:(مسکرا کر)  اور خاطر کیا ہوتی ہے۔
نغمہ:(کچھ دیر خاموش رہ کر) میلے میں پہاڑ پر چڑھنے کا مقابلہ بھی ہوتا ہے۔ سب ہی اس میں حصہ لیتے ہیں۔ مردوں  اور عورتوں کے مقابلے الگ الگ ہوتے ہیں۔
نجیب:اس مقابلے کا نام نہ لو نغمہ، مجھے اس سے نفرت ہے۔
نغمہ:مگر مجھے بہت اچھا لگتا ہے۔ اس مرتبہ تومیں اس میں حصہ لوں گی۔
نجیب:مگر مجھے نفرت ہے۔ انتہائی نفرت (نغمہ نجیب کا انداز دیکھ کر سہم سی جاتی ہے)گئے سال میں اس مقابلے میں ہار گیا تھا۔ جب ہی سے مجھے اس سے نفرت ہو گئی ہے۔
نغمہ:آپ نے پہلی بار حصہ لیا تھا۔ لوگ تو سالوں ہارتے ہیں مگر دل چھوٹا نہیں کرتے۔
نجیب: اور ابا جان یہ بات نہیں سوچتے (کچھ دیر خاموش رہ کر ٹھنڈی سانس بھرکر) اب تم بھی مقابلے میں حصہ لو اور ہار جاؤ۔ تا کہ ابا جان روز تمہیں بھی طعنے دیں  اور  پھر تمہارا دل توڑیں۔
(نغمہ خاموش ہو جاتی ہے۔ نجیب پھر کھڑکی میں سے باہر پہاڑ کو دیکھنے لگتا ہے۔ صوفیہ کچھ دیر بعد کھڑی ہو کر نغمہ کی طرف دیکھ کر)
صوفیہ:امی تو اپنے کمرے میں ہوں گی۔میں ان سے مل لوں۔۔۔ 
نغمہ:جی ہاں۔ اپنے کمرے میں ہیں۔ صبح سے وہ بھی اداس اداس سی ہیں۔ (صوفیہ خاموشی سے کمرے سے چلی جاتی ہے۔ نغمہ خاموش ہو جاتی ہے۔ نجیب پھر کھڑکی سے باہر دیکھنے لگتا ہے کچھ دیر بعد  نغمہ آہستہ سے) بھائی جان!آپ بھی بہت اداس ہیں۔(نجیب خاموش رہتا ہے۔ نغمہ پھر نجیب کو دیکھ کر) صوفیہ آپا کتنی اچھی ہیں۔ آپ انھیں کچھ دن کے لیے  اور کیوں نہیں روک لیتے۔
نجیب:وہ اب نہیں رکے گی۔
نغمہ:کیوں؟(نجیب خاموش رہتا ہے)میلے کے دنوں میں وہ یہاں رہتیں تو کتنا اچھا معلوم ہوتا(باہر سے آواز نجیب) ابا جان آ گئے۔
(کھڑی ہو کر چائے کے برتن کشتی میں رکھنے لگتی ہے۔ مجیب کمرے میں آتے ہیں۔ انھوں نے شکاری لباس پہن رکھا ہے۔ بڑی بڑی مونچھیں ہیں صحت مند ہیں۔ عمر پچاس سے زیادہ ہے مگر چال  اور جسم کی ساخت سے اتنی عمر کے نہیں معلوم ہوتے۔ کمرے میں داخل ہوتے ہیں نغمہ سے۔) مجیب:صوفیہ کہاں ہے؟
نغمہ:امی کے ساتھ ہیں۔
مجیب:اس کے جانے کی تیاری مکمل ہو گئی۔
نغمہ:جی ہاں۔ وہ شاید آپ ہی کا انتظار کر رہی تھیں۔
مجیب:(اک دم جیسے کچھ یاد آ جانے پر نجیب کی طرف دیکھ کر) کل تم نے پھر ایک گولی مس کر دی۔
نجیب:جی ہاں۔ میں نے بھاگتے ہوئے جانور پر گولی چلائی تھی۔
مجیب:جانور کا بھاگنا قدرتی ہے مگر شکاری کو نہیں بھاگنا چاہئے۔مجھے معلوم ہوا ہے کہ تم اس کے پیچھے دوڑے  اور پھر گولی چلائی۔
نجیب:میں نے صرف چند گز دوڑ کر اسے رینج میں لینے کی کوشش کی تھی۔
مجیب: اور اس بھاگ دوڑ میں تمہاری سانس پھول گئی  اور تم نے گولی مس کر دی۔ جب تک شکاری کو  اپنے جسم پر قابو نہ ہو وہ شکار کو اپنے قابو میں نہیں کر سکتا۔(نغمہ کی طرف دیکھ کر جو  خاموش کھڑی ہے) تم کو کیا ہو گیا ہے جوتم یوں رونی شکل بنائے کھڑی ہو۔
نغمہ:کچھ نہیں ابا جان۔
(مجیب کچھ دیر خاموش رہتا ہے پھر ٹھنڈی سانس بھرکر)
مجیب:میں جانتا ہوں کہ تم کیوں اداس ہو(بندوق کاندھے سے اتار کر دیوار سے ٹکا دیتا ہے  اور کھڑکی سے باہر پہاڑ کو دیکھنے لگتا ہے پھر کچھ دیر بعد) تم صوفیہ کے جانے پر اداس ہو۔
نغمہ:(آنکھوں سے آنسو پونچھ کر) جی ہاں۔ وہ کس قدر اچھی ہیں۔
مجیب:بلاشبہ اچھی ہے۔ اس سے اچھی لڑکی میں نے کبھی نہیں دیکھی۔
نغمہ:تو پھر آپ انھیں روک کیوں نہیں لیتے۔ بھائی جان بھی کس قدر اداس ہیں  اور وہ بھی کچھ کم غمگین نہیں۔
مجیب:(چند سکنڈ رک کر) اسے میں نہیں روک سکتا۔(پھر چند سکنڈ رک کر) اچھا تم اسے ذرا میرے پاس بھیج دو۔(نغمہ چائے کے برتن لے کر کمرے سے چلی جاتی ہے۔ مجیب کھڑکی کے پاس ایک کرسی پر بیٹھ جاتے ہیں  اور پہاڑی کو دیکھنے لگتے ہیں۔ کچھ دیر خاموش رہ کر نجیب کی طرف دیکھ کر) تم پہاڑ کی چوٹی پر لہراتے ہوئے اس جھنڈے کو دیکھ رہے ہو۔؟
نجیب:جی ہاں۔
مجیب: اور یہ بھی جانتے ہو گے کہ وہ وہاں کیوں لہرا رہا ہے۔
نجیب :جی ہاں۔
مجیب:ہر نوجوان کی خواہش ہوتی ہے کہ وہ اسے جیتے  اور  وہ ا سکے گھر پر لہرائے۔
نجیب:جی ہاں۔
مجیب۔:میں نے تمہاری صوفیہ سے شادی سے انکار کیا ہے جانتے ہو کیوں۔
نجیب:جی ہاں۔ اس لیے کہ گئے سال میں اس جھنڈے کونہ جیت سکا تھا۔
مجیب:ہاں اسی لئے۔
نجیب:(کسی قدر تند لہجے میں) مگر ہر نوجوان اسے نہیں جیت سکتا  اور جو نہیں جیت سکتا کیا اس کی شادی نہیں ہوتی۔
مجیب:ہوتی ہے۔ مگر انسان کی کچھ تمنائیں  اور خواہشیں ہوتی ہیں  اور میری یہ خواہش تھی کہ وہ جھنڈا میرے گھر پر لہرائے (ٹھنڈی سانس بھرکر) مگر گئے سال تم نے میری تمام تمناؤں پر پانی پھیر دیا۔
نجیب:مگر یہ تو اسپورٹ ہیں ہمیں اپنی ہار کو اسپورٹس مین اسپرٹ میں قبول کر لینا چاہئے۔
(مجیب طنزیہ مسکراتے ہیں  اور آنکھیں بند کر کے سگار کے لمبے لمبے کش لیتے ہیں۔ کچھ دیر بعد)
مجیب:تم مجھے اسپورٹس مین اسپرٹ کا سبق دے رہے ہو(آنکھیں کھول کر نجیب کو دیکھ کر)میں نے جس اسپورٹس مین اسپرٹ کا ثبوت دیا ہے تم اس کا  تصور بھی نہیں کر سکتے۔ (پھر آنکھیں بند کر کے خاموش ہو جاتے ہیں نجیب خاموش کھڑا رہتا ہے کچھ دیر خاموشی رہتی ہے۔ مجیب پھر آنکھیں کھول کر نجیب کو دیکھ کر) بیٹھ جاؤ(نجیب خاموشی سے بیٹھ جاتا ہے مجیب کچھ دیر خاموش رہ کر) تم صوفیہ سے محبت کرتے ہو۔ (نجیب نظریں جھکا لیتا ہے) میں جب تمہاری عمر کا تھا اس وقت ایک لڑکی سے محبت کرتا تھا۔
نجیب:(غور سے مجیب کا چہرہ دیکھ کر)آپ!
مجیب:ہاں۔(مسکرا کر) تمہیں حیرت کیوں ہے نوجوانی میں سب ہی ایک نہ ایک سے محبت ضرور کرتے ہیں  اور اسی لیے مجھے تمہاری محبت پربھی کوئی اعتراض نہیں ہے۔
نجیب:مگر آپ۔۔۔ 
مجیب:اس پربھی میں تمہیں صوفیہ سے شادی کی اجازت نہیں دے سکتا۔
نجیب:مگر میں بھی صوفیہ کے علاوہ کسی  اور سے شادی نہیں کر سکتا۔
مجیب:اس سے میری نسل ختم ہو جائے گی۔ ہو جائے۔ یہ میرا پکا ارادہ ہے یوں سمجھ لو کہ میری قسم ہے۔
نجیب:مگر ابا جان۔
مجیب:(بات کاٹ کر) گئے سال مجھے تم سے بڑی امیدیں تھیں مگر تم ہار گئے۔ مجھے ہار کا تو اتنا افسوس نہیں ہوا مگر جب اس جھنڈے کو میں کسی  اور  کے مکان پر لہراتا ہوا دیکھتا ہوں تو جی چاہتا ہے کہ اس جھنڈے کو گولی مار دوں۔ پچیس تیس سال سے میں اس ذہنی الجھن میں مبتلا ہوں  اور  اندر ہی اندر جلا جا رہا ہوں۔
نجیب:لیکن یہ کوئی ضروری نہیں ہے کہ میں اس مقابلے میں حصہ لوں  اور  وہ جھنڈا جیت ہی لوں۔
(مجیب خاموش رہتے ہیں  اور  خاموشی سے پہاڑ پر لہراتے ہوئے جھنڈے کو دیکھتے رہتے ہیں۔ سگار کا کش لیتے ہیں پھر نجیب کو دیکھ کر جو گردن جھکائے بیٹھا ہے۔)
مجیب:میں آج تم کو وہ راز بتلائے دیتا ہوں جو کسی کو نہیں بتلایا(خاموش ہو جاتے ہیں  اور سگار کا کش لے کر) میرا ایک دوست تھا۔ بہت ہی گہرا دوست(آنکھیں بند کر کے بہت ہی آہستہ سے) ہم دونوں ایک ہی لڑکی سے محبت کرتے تھے۔
نجیب:ایک ہی لڑکی سے !
مجیب:ہاں۔ مسئلہ یہ تھا کہ دونوں میں سے کون اس سے شادی کرے۔ (آنکھیں کھول کر نجیب کو  دیکھ کر) پھر جانتے ہو کیا ہوا۔
نجیب:جی نہیں۔
مجیب:ہم نے طے کیا کہ ہم دونوں اس مقابلے میں حصہ لیں  اور جو جیت جائے وہی اس سے شادی کر لے  اور دونوں ہار جائیں تو دونوں میں سے کوئی بھی اس سے شادی نہ کرے۔
نجیب: اور شاید آپ مقابلے میں ہار گئے۔
مجیب:شاید نہیں یقیناً  ہار گیا۔ یہ سخت مقابلہ تھا۔ ہم نے طے کیا تھا کہ ہم دونوں اپنی اپنی بندوقیں ساتھ لیں گے  اور اگر دونوں میں سے کوئی بھی جیت جائے تو دوسرا اپنی بندوق سے ہوائی فائر کر کے اس کی جیت  اور  اپنی ہار کا اعلان کر دے۔
نجیب:اچھا۔
مجیب:ہاں !مقابلہ شروع ہوا  اور  ہم دونوں نے ایک ہی راستے سے پہاڑ پر چڑھنا شروع کیا۔ ہم دونوں ایک دوسرے سے بازی لے جانے کے لیے جان توڑ کوشش کر رہے تھے۔ کبھی وہ آگے ہوتا  اور  کبھی میں۔ ہم دونوں اس چھوٹے سے مندر کے پاس پہنچ گئے جہاں ندی پہاڑ کی اس گہرائی میں گرتی ہے جہاں کئی سو فٹ گہرا کھڈ ہے کہ اس کا پاؤں پھسل گیا میں نے اس کے گرنے کی آواز سنی  اور پلٹ کر دیکھا اس کا رخ کھڈ کی طرف تھا  اور وہ جان بچانے کے لیے کسی بھی سہارے کی تلاش کر رہا تھا۔
نجیب: اور پھر آپ نے سہارا نہیں دیا۔
مجیب:کیوں نہیں۔ وہ میرا کوئی دشمن تو نہیں تھا آخر دوست تھا۔ ایسے مقابلے تو دوستوں میں اکثر ہوا ہی کرتے ہیں۔
نجیب:پھر۔؟
مجیب:میں پلٹا  اور اسے سہارا دیا وہ مسکرا کر کھڑا ہوا گیا۔ ہم گلے ملے  اور  پھر اپنی اپنی جیت کے لئے جدوجہد کرنے لگے  اور کچھ دیر بعد ہم  پہاڑ کی چوٹی  پر پہنچ گئے۔ وہاں بیس پچیس گز چوڑا میدان ہے کھلے میدان میں ہم دونوں میں دوڑ شروع ہو گئی لیکن اس دوڑ میں اس نے مجھے ہرا دیا۔ اب جھنڈا اس کے ہاتھ میں تھا۔ میں نے بندوق کاندھے سے اتار لی  اور  جانے کیوں اس کی نالی میرے دوست کے سینے کی طرف ہو گئی۔
نجیب:(گھبرا کر) جی۔۔۔ 
مجیب:یہ سچ ہے مگر وہ مرحوم بچے کی طرح اپنی کامیابی پر غیر معمولی خوشی سے میری طرف دوڑا چلا آ رہا تھا اسے خیال بھی نہیں تھا کہ میری بندوق اس کے سینے کا نشانہ لے چکی ہے۔
نجیب: اور آپ نے گولی چلا دی۔
مجیب:ہاں۔۔۔ (مسکرا کر) مگر اس کے سینے پر نہیں ہوا میں۔ میری گولی اس کے خوشیوں بھرے سینے کونہ چھید سکی۔ وہ مجھ سے معصوم بچوں کی طرح خوشی سے لپٹ گیا۔ اتنے میں وہ آدی باسی نوجوان بھی آ گئے جواس مقابلے میں حصہ لے رہے تھے۔ انھوں نے اپنے وہ مخصوص تیر جو ہوا میں چھوٹتے ہی جل اٹھتے ہیں چھوڑے  اور پہاڑ کے نیچے ڈھول پٹنے لگے جو مقابلہ ختم ہونے کا اعلان تھا۔ ہم بہت دیر تک پہاڑ پر گاتے  اور  ناچتے رہے پھر میں نے اپنے دوست کو اپنے کاندھے پر بٹھلایا  اور  ہم لوگ پہاڑ سے نیچے اتر آئے۔ رات پھر خوب جشن منایا گیا۔ (چند سکنڈ خاموش رہ کر) جانتے ہو وہ میرا دوست کون تھا؟
نجیب:(غور سے مجیب کا چہرہ دیکھ کر) جی نہیں۔۔۔ کون تھا۔
مجیب:(آنکھیں بند کر کے) صوفیہ کا باپ نسیم  اور وہ لڑکی تھی صوفیہ کی ماں سلمیٰ۔
نجیب:(غصہ سے کھڑے ہو کر)  اور آپ اپنی ہار کا بدلہ ان کی اولاد سے لے رہے ہیں۔ یہ کہاں کا انصاف ہے۔
مجیب:میں بدلہ نہیں لے رہا ہوں ویسا دوست تو مجھے آج تک نصیب ہی نہیں ہوا۔جانتے ہو اس نے جیتے ہوئے جھنڈے کا کیا کیا۔
نجیب:جی نہیں۔ میں صرف اتنا جانتا ہوں کہ آپ بھی میری طرح مقابلے میں ہارے ہیں  اور اپنی ہار پر ہماری خوشیاں چھین لینا چاہتے ہیں۔
مجیب:(بہت ہی سخت لہجے میں) نہیں۔(کچھ دیر خاموش رہ کر) وہ جھنڈا نسیم نے کبھی اپنے گھر پر نہیں لگایا۔
نجیب:اپنے گھر پر نہیں لگایا!
مجیب:ہاں صرف میری خاطر۔
نجیب:مگر۔۔۔ 
مجیب:(بات کاٹ کر) یہ گاؤں کی رسم کے خلاف تھا۔ گاؤں والے اس کو برداشت نہ کر سکے  اور وہ گاؤں چھوڑ کر چلا گیا  اور پھر کبھی اس گاؤں میں نہیں آیا۔
نجیب:وہ جھنڈا اپنے گھر پرکیوں نہیں لگایا۔
مجیب:اس لیے کہ وہ میری ہار کا نشان تھا۔ اسی وقت میں نے عہد کر لیا تھا کہ میری اولاد میں صرف وہی اپنی مرضی کی شادی کرے گا جو اس مقابلے میں جیتے گا۔۔۔ تم یہ مقابلہ ہار چکے ہو۔
نجیب:یہ انصاف نہیں ہے کہ آپ کے فضول سے عہد پر میں اپنی زندگی تباہ کر دوں۔
مجیب:میں بے انصاف سہی مگر اپنے فیصلے پر  اٹل ہوں۔
نجیب:مگر آپ کا فیصلہ۔۔۔ 
(صوفیہ کمرے میں داخل ہوتی ہے  اور نجیب خاموش ہو جاتا ہے۔ صوفیہ بہت ادب سے جھک کر سلام کرتی ہے۔)
مجیب:جیتی رہو بیٹی!۔۔۔ آؤ۔۔۔ (اپنے سامنے والی کرسی کی طرف اشارہ کر کے) بیٹھو۔۔۔ (صوفیہ کرسی پر بیٹھ جاتی ہے۔) تمہارے جانے کی تیاری مکمل ہو گئی؟
صوفیہ:جی ہاں۔۔۔ میں آپ ہی کا انتظار کر رہی تھی۔
مجیب:ادھر کچھ دنوں سے ایک مین ایٹر نے گاؤں والوں کی زندگی اجیرن کر رکھی ہے اسی کی تلاش میں نکل گیا تھا ارادہ تو نجیب کو بھی ساتھ لے جانے کا تھا مگر سوچا کہ آج تم جا رہی ہو اس لیے اس کا یہاں رہنا ضروری ہے۔(نجیب کی طرف دیکھ کر) دیکھو گھوڑے تیار ہو گئے۔ (نجیب جانے کے لئے مڑتا ہے)  اور ہاں جنگل کے راستے سے نہ جانا۔
نجیب:مگر دوسرے راستے سے جانے کے لیے پورے سات میل کا چکر لگانا پڑے گا۔
مجیب:کوئی بات نہیں۔ پتہ چلا ہے کہ وہ مین ایٹر ابھی جنگل ہی میں موجود ہے۔
نجیب:میں بندوق ساتھ لے جاؤں گا  اور پھر کئی آدمی بھی ساتھ میں ہوں گے۔
مجیب:صوفیہ بیٹا کا ساتھ ہو گا کسی بھی قسم کا رسک لینا ٹھیک نہیں ہے قطعی جنگل کے راستے سے جانے کی ضرورت نہیں واپسی میں تم یہ راستہ اختیار کر سکتے ہو۔
نجیب:بہت اچھا۔
(نجیب کمرے سے چلا جاتا ہے۔ کچھ دیر خاموشی رہتی ہے پھر مجیب صوفیہ کو دیکھ کر)
مجیب:بیٹی!تمہیں میرے فیصلے پر دکھ ہو رہا ہے۔
صوفیہ:(نظریں جھکا کر)بزرگوں کے فیصلے پر مجھے دکھی ہونا نہیں سکھایا گیا۔ 
مجیب:مجھے تمہاری اس سعادت مندی سے خوشی ہوتی ہے مگر میری بھی کوئی مجبوری ہے۔
صوفیہ:میں نے بزرگوں کے فیصلے کو کبھی ان کی مجبوری نہیں سمجھا ہے ایک حکم سمجھا ہے جس کا ماننا ہر حالت میں فرض ہے۔
مجیب:(غور سے صوفیہ کو دیکھ کر) بیٹی!ایسی باتیں نہ کہو جن کے سننے سے مجھے خود سے نفرت ہو جائے۔(صوفیہ کے ہونٹ اس طرح ہلتے ہیں جیسے وہ کچھ کہنا چاہتی ہے مگر پھر خاموش رہتی ہے)نغمہ کی خواہش ہے کہ تم میلے تک یہاں رک جاتیں۔
صوفیہ:وہ میرے جانے پر بہت دکھی ہے مگر اب پندرہ دن ہو گئے ہیں پاپا  اور  ممی یاد کرتے ہوں گے۔
مجیب:مجھے بھی یہی خیال ہے ورنہ میں تم  کو جانے کی  ہرگز اجازت نہیں دیتا۔ (کچھ دیر رک کر)تمہارا  اور نجیب کا کتنے سال کالج میں ساتھ رہا ہے۔
صوفیہ:ہم فرسٹ ایر سے ہی ساتھ رہے ہیں۔
(باہر گھوڑا دوڑنے کی آواز)
مجیب:شاید گھوڑے  تیار ہو گئے (کھڑے ہو جاتے ہیں ان کے ساتھ صوفیہ بھی کھڑی ہو جاتی ہے) خدا حافظ  اور دیکھو اپنے پاپا  اور ممی سے میرا سلام کہنا  اور  ہاں۔۔۔ گھر پہنچتے ہی فوراً خط لکھنا۔
صوفیہ:جی۔ بہت اچھا۔
(محبت سے صوفیہ کے سرپر ہاتھ پھیرتے ہیں۔ اسی وقت نجیب گھبرایا ہوا سا کمرے میں داخل ہوتا ہے  اور جلدی سے۔)
نجیب:ابا جان۔نسیم صاحب۔
مجیب:نسیم صاحب!
نجیب:جی ہاں صوفیہ کے والد آئے ہیں۔
مجیب:(گھبرا کر) کہاں ہیں؟(تیزی سے بندوق اٹھا کر دروازے کی طرف بڑھتے ہیں کہ نسیم کمرے میں داخل ہوتے ہیں ان کے کاندھے پر بھی بندوق لٹکی ہوئی ہے بہت وجیہہ با رعب  اور قد آور ہیں چال ڈھال سے فوجی معلوم ہوتے ہیں۔ کچھ دیر تو دونوں ایک دوسرے کو دیکھتے رہتے ہیں پھر ایک دم دوڑ کر بغل گیر ہوتے ہیں  اور دونوں کی آنکھوں سے آنسو بہنے لگتے ہیں۔ پھر مجیب نسیم کے دونوں بازو پکڑ کر انھیں سر سے پیر تک دیکھ کر) تیری صحت اب پہلی جیسی نہیں رہی۔
نسیم:(اپنا ہاتھ مجیب کی طرف بڑھا کر) آ۔ پنجہ لڑا کر دیکھ لے کس کی صحت اچھی ہے۔(دونوں قہقہہ مار کر ہنستے ہیں) میری بینائی تک میں فرق نہیں آیا ہے۔ ابھی بھی میں سوئی پر نشانہ لگا سکتا ہوں۔
مجیب:یہ بات ہے !ہو جائے مقابلہ۔
نسیم:ہو جائے (دونوں اپنی اپنی   بندوقیں کاندھے پرسے اتار کر کھڑکی کے پاس کھڑے ہو جاتے ہیں)بول کہاں نشانہ لگاؤں۔
مجیب:(چند سکنڈ سوچ کر) وہ میرے باغ کا پھاٹک نظر آ رہا ہے اس پر دو گول گول لکڑی کے لٹو ہیں ایک تو اڑا ایک میں۔ منظور ہے؟
نسیم:منظور ہے۔(نسیم نشانہ باندھ کر گولی چلاتے ہیں  اور پھر مسکرا کر مجیب کو دیکھتے ہیں۔ مجیب مسکرا کران کی پیٹھ تھپ تھپاتے ہیں  اور پھر خود نشانہ باندھ کر گولی چلاتے ہیں  اور مسکرا کر نسیم کو دیکھتے ہیں۔ اس کے بعد دونوں ایک دوسرے سے ہاتھ ملاتے ہیں۔ صوفیہ  اور نجیب تالیاں بجانے لگتے ہیں)۔۔۔ تم دونوں یہاں کیوں کھڑے ہو۔
نجیب:ہم دونوں آپ لوگوں کی نشانہ بازی دیکھ رہے تھے۔
نسیم:بھاگ جاؤ شریر  بد معاشو۔
(صوفیہ  اور نجیب مسکراتے ہوئے بھاگ جاتے ہیں جس پر نسیم  اور  مجیب قہقہہ لگاتے ہیں۔ مجیب نسیم کا ہاتھ پکڑ کر ایک کرسی پر بٹھلاتے ہوئے۔)
مجیب:بھلے آدمی اپنے آنے کی اطلاع تو دی ہوتی۔
نسیم:میں بلا اطلاع ہی آنا چاہتا تھا۔۔۔ گاؤں تواب بالکل بدل گیا ہے۔
مجیب:تم گاؤں شاید تیس سال بعد آئے ہو۔
نسیم:ہاں اتنا ہی زمانہ ہو گیا ہو گا۔۔۔ کیا اب میلہ نہیں لگتا۔
مجیب:کیوں نہیں لگتا۔ ابھی آٹھ دن باقی ہیں۔ تیاریاں شروع ہو چکی ہیں۔
نسیم:میں تو یہ سوچ کر آیا تھا کہ میلہ لگ چکا ہو گا۔ (کچھ دیر خاموش رہ کر) تمہیں میری لڑکی پسند آئی؟
مجیب:بہت پسند آئی۔ ایسی سعادت مند، خوش سلیقہ  اور سمجھ دار لڑکی میں نے اپنی زندگی میں نہیں دیکھی۔ میں تمہیں اس قدر اچھی لڑکی کا باپ ہونے پر مبارک باد دیتا ہوں۔
نسیم:شکریہ!مجھے نجیب بھی اسی قدر پسند ہے جس قدر تمہیں میری لڑکی۔ کس قدر مردانہ وجاہت ہے  اور کھیلوں میں تو وہ اپنے کالج کا  سب سے اچھا کھلاڑی تھا۔
مجیب:یہ بالکل غلط ہے۔ کل جانتے ہو کیا ہوا؟(نسیم سوالیہ نظروں سے مجیب کو دیکھتے ہیں) ایک بارہ سنگھے  پر گولی مس کر دی۔
نسیم:اتفاق رہا ہو گا۔ ویسے دو ایک مرتبہ میرے ساتھ شکار پربھی گیا ہے۔ میں نے اس کو اچوک نشانہ باز پایا ہے۔
مجیب:ممکن ہے تمہارا خیال درست ہو  مگر وہ اچھا شکاری نہیں ہے۔ جانور کے پیچھے دوڑ کراس پر گولی چلانا انتہائی حماقت ہے  اور یہ حماقت کرنے میں وہ نمبر ایک ہے۔
نسیم:خیر۔(کچھ دیر خاموش رہ کر) تم نے دونوں کے بارے میں کیا فیصلہ کیا۔
مجیب:کن دونوں کے بارے میں؟
نسیم:نجیب  اور صوفیہ کے بارے میں۔ (نسیم خاموش ہو جاتے ہیں۔ پھر کچھ دیر بعد)میں تمہارا یہی فیصلہ سننے آیا ہوں۔
مجیب:(ٹھنڈی سانس بھرکر)وہ گئے سال پہاڑ پر چڑھنے کے مقابلے میں ہار گیا تھا۔
نسیم:اس سے کیا فرق پڑتا ہے۔
مجیب:میرا یہ عہد ہے کہ میرے خاندان کا وہی مرد اپنی پسند کی شادی کرے گا جو اس مقابلے کو جیتے۔
(نسیم کچھ دیر خاموش رہتے ہیں  اور پہاڑ کو دیکھتے رہتے ہیں۔ پھر مجیب کی طرف دیکھ کر)
نسیم:دنیا تیس چالیس سال آگے بڑھ گئی ہے بوڑھے کھونسٹ۔ آج کے نوجوان تمہارے ان احمقانہ فیصلوں  اور عہدوں کو ٹھکرا  کر آگے بڑھ جائیں گے۔
مجیب:تومیں صبر کر لوں گا۔ مگر اس کے ساتھ نجیب کو یہ  گھر بھی چھوڑ دینا ہو گا۔
نسیم:میں نے تم سے زیادہ بڑی دنیا دیکھی ہے۔ جنگ کے دوران دوسرے ملکوں کو دیکھا ہے۔ ہر جگہ کے نوجوانوں سے ملا ہوں ان کے خیالات کو سمجھا ہے  اور ان کے جذبات کو پرکھا ہے۔ (کچھ دیر خاموش رہ کر) ورنہ اس قدر احمق نہیں تھا کہ اپنی نوجوان لڑکی کو یوں تمہارے لڑکے کے ساتھ تنہا بھیج دیتا۔
مجیب:کچھ بھی ہو مگر میں اپنے فیصلے پر اٹل ہوں۔
(نسیم کچھ دیر خاموش رہتے ہیں پھر جیسے کچھ یاد آ جانے پر)
نسیم:تو پھر ہو جائے پہاڑ پر چڑھنے کام قابلہ۔ جو جیت جائے۔ فیصلہ اس کے ہاتھ میں ہو۔ کہو منظورہے۔
مجیب:(چند سکنڈ رک کر) منظور ہے۔
(دونوں مسکرا کر ہاتھ ملاتے ہیں۔)
نسیم:(بلند آواز سے)نجیب!صوفیہ!(خاموش ہو جاتے ہیں۔ مجیب پہاڑ کو دیکھنے لگتے ہیں۔ کچھ دیر بعد نجیب  اور صوفیہ کمرے میں آتے ہیں۔ نسیم دونوں کو مسکرا کر دیکھ کر مجیب کی طرف اشارہ کرتے ہوئے) کل ہم دونوں میں پہاڑ پر چڑھنے کا مقابلہ ہو گا۔
نجیب:(حیرت سے) جی آپ دونوں میں۔
نسیم:اس بوڑھے کھونسٹ  اور بے وقوف کو سبق پڑھانا ہے۔ ہم دونوں میں سے جو جیت جائے تم دونوں کی شادی کا فیصلہ اسی کے ہاتھ میں ہو گا (اپنی جیب سے ایک بوسیدہ جھنڈا نکال کر نجیب کودے کر) یہ لو اسے اپنے مکان پر چڑھا دو۔
مجیب:یہ جھنڈا!
نسیم:ہاں۔ یہ میرا جیتا ہوا جھنڈا ہے۔
مجیب:مگر گاؤں میں دو جھنڈے ایک ساتھ نہیں لہرائے جا سکتے یہ گاؤں کی رسم کے خلاف ہے۔
نسیم:مگر یہ جھنڈا میں نے جیتا ہے  اور آج تک کبھی اپنے گھر پر نہیں لہرایا۔ مجھے ایک سال تک اسے اپنے گھر پر لہرانے کا حق ہے۔
مجیب:(غصہ سے) یہ نہیں ہو سکتا۔ تمہارا جیتا ہوا جھنڈا میرے گھر پر نہیں لہرا سکتا۔
نسیم:یہ ہو گا۔ میں اپنی بیٹی کو جہیز میں کوئی بھی چیز دے سکتا ہوں۔ جس دن میں نے یہ جھنڈا جیتا  تھا یہ عہد کیا تھا کہ اپنی لڑکی کی شادی تیرے لڑکے کے ساتھ کروں گا  اور  یہ جھنڈا اسے جہیز میں دوں گا۔
مجیب:مگر تم ابھی مقابلہ نہیں جیتے ہو۔ تمہیں فیصلہ کرنے کا ابھی حق نہیں ہے۔
نسیم: اور وہ میں جیت کر رہوں گا۔ میں نے  خدا سے دعا کی کہ میرے یہاں خوبصورت لڑکی پیدا ہو اور خدا نے وہ دعا منظور کی۔ میں نے اس کو اچھی تعلیم دلوائی اچھی تربیت دی کہ تم کوئی عذر نہ کر سکو مگر تم جہالت پر اتر آئے۔(کھڑے ہو کر اپنی بندوق کاندھے پر لاد کر) چلو ابھی مقابلہ ہو جائے۔
مجیب:(چند سکنڈ رک کر) مقابلہ کل ہو گا۔تم ابھی تھکے ہوئے ہو کہو گے تھکے ہوئے کوہرا دیا۔ کل صبح آٹھ بجے۔ منظور ہے۔؟
نسیم:منظور ہے۔ (دونوں پھر مسکرا کر ہاتھ ملاتے ہیں۔ نسیم نجیب کی طرف دیکھ کر) جاؤ گھر پر یہ جھنڈا لہر ادو۔ جیت میری ہو گی۔
(پہاڑ کی طرف دیکھنے لگتے ہیں۔)
۔۔۔ پردہ۔۔۔ 
ماخذ:’’طنزیہ ڈرامے ‘‘
نسیم بک ڈپو
۲۵لاٹوش روڈ
لکھنؤ
 

اطہر پرویز
سابق لکچر ر۔ علی گڈھ مسلم یونیورسٹی

محلے کی ہولی

ڈرامے میں کام کرنے والے 
سوتر دھار:
نٹی:
لالہ تیج رام ، شہباز خان:دو دوست
سوشیلا:لالہ تیج رام کی بیٹی
خالدہ:شہباز خان کی بیٹی
لالہ جی کی بیوی:
خالدہ کی امی:
ننھا بچہ:لالہ تیج رام کا سب سے چھوٹا بیٹا
میر صاحب:شہباز خاں کے مخالف
حافظ جی:شہباز خاں کے درپردہ مخالف
پنڈت جی:
ٹھا کر گوبند رام، پنڈت رام سرن، محمود میاں 
ایک لڑکا  اور بوڑھا دادا حلوائی
ایک تماشائی، ایک لڑکا

پہلا سین
(پردہ کھلتا ہے۔ سوتر دھار بیٹھے ہوئے پنڈت نہرو کی وصیت پڑھ رہے ہیں۔)
سوتر دھار:گنگا تو خاص بھارت کی ندی ہے۔ جنتا کی پیاری ہے۔ ہندوستان میں مختلف نسلوں کا آباد ہونا، ان کی امیدیں  اور  ان کے اندیشے ، ان کی ہار  اور  جیت کی کہانی، گنگا کے سینے میں چھپی ہوئی ہے۔ گنگا تو ہندوستان کی پرانی تہذیب کی نشانی ہے سدا بدلتی، سدا بہتی، پھر وہی گنگا کی گنا۔۔۔  وہ مجھے یاد دلاتی ہے۔ ہمالیہ کی برف سے ڈھکی ہوئی چوٹیوں کی، گہری وادیوں کی، جن سے مجھے پیا رہے۔ ان کے نیچے زرخیز میدانوں کی ، جہاں کام کرتے میری زندگی گزر رہی ہے۔ میں نے صبح کی روشنی میں گنگا کو مسکراتے ، اچھلتے کودتے دیکھا ہے  اور دیکھا ہے شام کے سائے میں اداس، کالی سی چادر اوڑھے ہوئے ، جاڑوں میں سمٹی ہوئی آہستہ آہستہ بہتی سندر دھارا،  اور برسات میں دوڑتی ہوئی، سمندر کی طرح چوڑا سینہ لئے  اور سمندروں کی سی برباد کرنے کی طاقت لئے ہوئے۔ یہی گنگا، میرے لئے نشانی ہے ، بھارت کی قدیم تہذیب کی، جو آج تک بہتی ہوئی آئی ہے  اور جو زمانۂ حال میں سے گزرتی ہوئی مستقبل کے مہان ساگر  کی طرف بہتی چلی جا رہی ہے۔
(نٹی تیزی سے داخل ہوتی ہے۔)
نٹی:ارے یہ کیا گیتا کا پاٹھ ہو رہا ہے۔
سوتر دھار:یہ گیتا کا پاٹھ ہے یا پنڈت نہرو کی وصیت ہے۔ کبھی پڑھی ہو تو جانو بھی۔ تمہیں تو لڑنے سے ہی فرصت نہیں۔
نٹی:جی ہاں۔ پڑھے لکھے تو بس تم ہی ہو میں تو جاہل ہوں۔۔۔ مہمان ڈراما دیکھنے آ رہے ہیں  اور تم وصیت کا پاٹھ کر رہے ہو۔
سوتر دھار:مہمان!مہمان!!
نٹی:جی، ڈراما دیکھنے آ رہے ہیں ، جس کا آپ نے اشتہار کیا ہے۔
سوتر دھار:یہ تم بھی کیا بات کر رہی ہو۔ کیسا ڈراما؟
نٹی:تم اپنے دماغ کا علاج کراؤ۔
سوتر دھار:پھر وہی جھگڑے کی بات۔
نٹی:خیر اب اس بحث کو چھوڑو۔ڈرامے کا فیصلہ کرو۔
سوتر دھار:کون سا؟
نٹی:کوئی تاریخی ڈراما کرو اپنے دیش کے بار ے میں۔
سوتر دھار:تاریخی ڈرامے میں تو دقت ہو گی۔ میرا خیال ہے کہ خاں صاحب  اور  لالہ جی کی دوستی کا ناٹک کریں۔
نٹی:اچھا تم ذرا دیکھنے والوں سے کچھ باتیں کرو۔ میں ایکٹروں کو جمع کرتی ہوں۔
سوتر دھار:ایکٹروں کو جمع کرو گی!!
نٹی:جی ہاں ایکٹروں کو جمع کروں گی۔ تم تو جیسے کچھ جانتے ہی نہیں۔ میں نے کئی بار تم سے کہا ہے کہ بڑوں کے لئے ڈراما کھیلا کرو۔ مگر تم بھلا ماننے والے ہو۔ بچوں کے ڈرامے میں کتنی مصیبت ہوتی ہے۔ ایک بچے کو پکڑ کر لاؤ تو دوسرا نکل جاتا ہے۔
سوتر دھار: اور پھر  ذرا ذرا سی بات پر رونے بھی تو لگتے ہیں۔
نٹی: اور کیا اب انھیں مناؤ۔ ہر ڈرامے میں انھیں منانے کے لئے کھلونے  اور  مٹھائی پر اور روپیہ خرچ کرو۔
سوتر دھار: اور کیا !
نٹی: اور کیا !۔۔۔ مزے میں کہتے ہو، لیکن ڈراما کرو گے بچوں کاہی۔پنڈت نہرو نے بچوں سے محبت کی، کہ سب ہی کو شوق ہو گیا۔
سوتر دھار:۔۔۔ چاہے سارے دن بچوں کو پیٹیں ، انھیں ننگا پھرائیں ، ا سکولوں میں انھیں اچھی تعلیم نہ دیں ، لیکن جلسے میں دیکھو، تقریر سنو تو گویا سارا دیش بچوں سے پریم کرتا ہے۔
نٹی:خیر چھوڑو تمہیں کون سمجھائے۔ میں تواب بچوں کو گھیرنے جاتی ہوں۔
(نٹی چلی جاتی ہے۔)
سوتر دھار:(حاضرین کو مخاطب کرتے ہوئے) آپ نے ٹیگور کا نام سنا ہے۔
ایک تماشائی:جی ہاں۔
سوتر دھار:شاعر اعظم ٹیگور نے اپنی کتاب ’’گریٹر انڈیا‘‘ میں بڑی پتے کی بات کہی ہے کہ ہندوستان کی تاریخ صرف ہندوؤں کی تاریخ نہیں ہے۔ صدیوں پہلے مسلمان اپنی مذہبی  اور  تہذیبی میراث لے کر آئے۔(اس درمیان میں کچھ عورتیں آ کر بیٹھ جاتی ہیں) اور یہاں کی تاریخ کا ایک حصہ ہے۔ اب انگریز اپنا سرمایہ لے کر آئے ہیں  اور اس کا جزو بن رہے ہیں۔ نیا ہندوستان کسی ایک مذہب یا نسل کے لوگوں کی جاگیر نہیں ہے۔ یہاں مختلف مذہبوں  اور تہذیبوں کو مل کر امن  اور  محبت کی زندگی بسر کرنا ہے۔
نٹی:ہٹ جاؤ۔ خاں صاحب کے گھرکی عورتیں آ رہی ہیں لالہ جی کے یہاں کی عورتوں سے ملنے۔
(نٹی  اور سوتر دھار ایک طرف ہو جاتے ہیں۔ لالہ جی کے گھرکی عورتیں کھڑی ہو کر استقبال کرتی ہیں۔ خاں صاحب کے یہاں کی عورتیں برقع اتارتی ہیں۔)
سوشیلا:آؤ خالدہ!آؤ۔ دو دن سے تمہارا انتظار ہو رہا ہے۔ آنکھیں پتھرا گئیں ڈیوڑھی دیکھتے دیکھتے۔
خالدہ:ارے کیا بتاؤں۔ دو روز سے اس سویٹر میں لگی ہوئی ہوں۔ اسی لئے نکلنا نہیں ہوا۔
سوشیلا:کس کا سویٹر؟
خالدہ:اس وقت بھی میں تو اسی کام سے آئی ہوں۔ کہاں ہیں لالہ چچا۔
لالہ جی:(اندر سے نکلتے ہوئے) ارے بھائی یہ کس کی آواز آ رہی ہے۔ کہیں خالدہ تو نہیں؟
خالدہ کی امی:ہاں آپ ہی کا ذکر تھا۔ آپ کی بڑی عمر ہو۔ ابھی خالدہ آپ کو یاد کر رہی تھی۔
خالدہ:جی چچا!میں سویٹر کا ناپ دیکھنے آئی ہوں۔
(خالدہ سویٹر کے ایک پلے کو لالہ جی کے پاس آ کر ناپتی ہے۔)
لالہ جی:ارے بیٹی!یہ کیا کر رہی ہو۔ ہم تو روئی کی بنڈی پہننے والے ہیں۔
خالدہ:کل سے آپ روئی کی بنڈی نہیں پہنیں گے۔
لالہ جی کی بیوی:ارے جس کی بھتیجی اتنا اچھا سویٹر بنتی ہو۔ وہ پھر روئی کی بنڈی کیوں پہنے۔
خالدہ کی امی: اور کیا !بڑے شوق سے بن رہی ہے۔ کہہ رہی ہے کہ اسی رنگ کا ابا کا سویٹر بھی بنوں گی تا کہ دونوں بھائیوں کے سویٹر ایک رنگ کے ہو جائیں۔
لالہ جی:اچھا یہ بات ہے۔ جیسے بیلوں کی جوڑی پر ایک ہی رنگ کی جھول ڈالی جاتی ہے۔
خالدہ کی امی: بھائی صاحب! آج وہ کہہ رہے تھے۔
لالہ جی کی بیوی:وہ کون؟بھابی!
خالدہ کی امی:تمہارے بھیا۔
(سب ہنستے ہیں۔)
لالہ جی:ہاں تو شہباز خاں کیا کہہ رہے تھے؟
خالدہ کی امی:کل اتوار ہے۔ نہر پر پکنک کے لئے جانا ہے۔ تیار ہو جائیے گا۔
لالہ جی:یہ شہباز خاں کی اتوار والی پکنک بھی خوب ہے۔ آندھی آئے ، طوفان آئے ، اس کی پکنک کو کوئی نہیں ٹال سکتا۔ مجھے تو کام ہے۔ اس بار میرا جانا تو مشکل ہے۔
لالہ جی کی بیوی:ارے بس اپنے نخرے چھوڑو۔ بڑا کام ہے۔ اب بھیا تمہارے کام کی وجہ سے پکنک پربھی اکیلے جائیں گے۔ خالدہ کہہ دینا بھیا سے کہ تمہارے چچا ضرور جائیں گے۔
لالہ جی:اچھا اگر بھیجنا ہے تو پوری ترکاری ضرور تیار کر دینا۔
لالہ جی کی بیوی:وہ تو تیار ہوہی جائے گی، مجھے خود خیال ہے۔
خالدہ:ابا کو آپ کے ہاتھ کی ترکاری اتنی  پسند ہے کہ جب آپ بھیج دیتی ہیں تو وہ  اور کچھ کھاتے ہی نہیں۔
خالدہ کی امی:بھابی کے ہاتھ کی ترکاری تو خیر اچھی ہوتی ہی ہے لیکن سب سے مزے کی چیز تو اچار ہے۔ ہاں ہم لوگوں نے اس ترکیب سے کتنی بار اچار ڈالا۔ پروہ مزا نہ آیا۔
سوشیلا:بس بس خالدہ رہنے بھی دو۔ اتنا رائی کا پربت نہیں بناتے۔
ننھا بچہ:(توتلاتے ہوئے) اچال میں لائی تو پلتی ہی ہے۔
(سب لوگ ہنستے ہیں۔۔۔ خالدہ بچے کو گود میں اٹھا کر پیار کرتی ہے۔)
پردہ گرتا ہے 

دوسرا سین

(پردہ کھلتا ہے۔لالہ تیج رام کا گھر ہے۔)
لالہ تیج رام:ارے سوشیلا۔ وہ میرا سویٹر نہیں ملا۔
سوشیلا:یہاں تو کہیں دکھائی نہیں دیتا۔
لالہ تیج رام:ارے تجھے کیوں ملنے لگا۔ ارے بھئی سنتی ہونا۔ ذرا دیکھنا میرا سویٹر کہاں رکھا ہے؟
لالہ جی کی بیوی:اے لو۔۔۔ وہ تو یہ سامنے پڑا ہے۔ تمہاری آنکھیں ہیں کہ بٹن۔ ٹھیک سے دیکھو تو ملے بھی۔
لالہ جی:اچھالو۔ تم تو بھاشن دینے لگیں۔یہاں کام سے جانا ہے۔
(لالہ جی سوئیٹر پہنتے ہیں۔۔۔ اس درمیان میں کوئی دروازہ کھٹکھٹاتا ہے۔)
لالہ جی:(باہر نکلتے ہوئے)ارے سنتی ہو، میں آج ذرا دیر سے لوٹوں گا۔ ارے میر صاحب تم کہاں !مجھ سے کچھ کام ہے؟اس وقت کہاں نکل پڑے۔
میر صاحب:ارے لالہ جی! کیا بتاؤں۔ تمہارے لنگوٹیا یار شہباز خاں سے ٹھن گئی ہے اس کو بھیک نہ منگوا دی تو میرا نام بھی میر فراست علی نہیں ہے۔ بڑا پٹھان بنا پھر تا ہے۔
لالہ جی:ارے بھئی، چھوڑو اس جھگڑے کو۔ آپس کے تعلقات ٹھیک کر لو۔
میر صاحب:اب تو معاملہ عدالت میں طے ہو گا۔ کہہ دینا شہباز خاں سے۔
لالہ جی:ارے بھائی، شہباز خاں سے ہمارے بڑے گہرے تعلقات ہیں۔ وہ آدمی بڑا شریف ہے۔ تم بلاوجہ اس کے پیچھے پڑ گئے ہو۔
میر صاحب:یہ تومیں ہی کیا سارا محلہ جانتا ہے کہ آپ کے اس سے بڑے گہرے تعلقات ہیں  اور شہباز خاں نے آپ کو شیشے میں اتار لیا ہے  اور  لالہ جی ٹھہرے سیدھے سادے آدمی۔ اس کی گھات سے واقف نہیں۔ اب یہ حافظ جی آ رہے ہیں۔ ان سے پوچھ لیجئے۔
(حافظ جی داخل ہوتے ہیں۔)
حافظ جی:کیا بات ہے؟لالہ جی بڑا زوردار سوئیٹر نکالا ہے۔
لالہ جی:ارے بھائی۔ وہ ہماری بچی خالدہ ہے نا۔ شہباز خاں کی لڑکی۔اسی نے بنا ہے بچی کا شوق ہے  اور اس کی ضد ہے کہ قمیض کے اوپر پہنوں۔ اب تم جانتے ہو بچوں کی ضد تو رکھنا ہی پڑتی ہیں۔
حافظ جی:ہاں کیوں نہیں۔ لیکن میر صاحب سے کیا باتیں ہو رہی ہیں۔
میر صاحب:حافظ صاحب!سچ سچ کہنا کہ شہباز خاں کیسا آدمی ہے۔
حافظ صاحب: بھائی میں تم دونوں کے معاملے میں نہیں پڑنا چاہتا۔
لالہ جی:بھئی میر صاحب!میں شہباز خاں کے خلاف ایک لفظ بھی نہیں سننا چاہتا۔
میر صاحب:ہاں ہاں کیوں سننے لگے۔ وہ بھی تمہارے خلاف کب سنتا ہے یہ  اور  بات ہے کہ پان والے سے تمہارے بارے میں کہہ رہا تھا۔۔۔ 
لالہ جی:پان والے سے کہہ رہا تھا!کیا کہہ رہا تھا؟
میر صاحب:اب چھوڑو بھی۔ تمہارا دوست ٹھہرا۔ تمہارے بارے میں جوجی چاہے کہے۔
لالہ جی:تمہیں بتانا پڑے گا میر صاحب!
حافظ جی:اماں چھوڑو۔ تم جاؤ اپنے کام پر لالہ جی۔
لالہ جی:نہیں ، میں سننا چاہتا ہوں ، کیا کہتے ہیں شہباز خاں۔
میر صاحب:بتا دوں۔۔۔ وہ۔۔۔ وہ کہتا ہے کہ۔۔۔ لالہ جی! تم ہی ہو، جو برداشت کرتے ہو، ہم تو ایک دن میں مزا  چکھا دیں۔
لالہ جی:ارے بتاؤ گے بھی یا پہلیاں ہی بجھاؤ گے۔
میر صاحب:وہ کہتا ہے کہ لالہ تیج رام کے گھر کا آدھا خرچ برداشت کرتا ہوں۔
لالہ جی:میرے گھر کا  خرچ۔
میر صاحب: اور کیا !اس کے تعلقات میرے گھر سے ہیں۔ میرے یہاں سے عورتیں اس کے گھر جاتی ہیں۔ میں ان کے گھر میں اچار کے گھڑے بھجواتا ہوں  اور میں سوئیٹر۔۔۔ خیر چھوڑو بھی۔۔۔  مجھے کیا پڑی ہے کہ تمہارے معاملات میں دخل دوں۔
لالہ جی:ارے یہ تم کیا کہہ رہے ہو؟
میر صاحب:ٹھیک کہہ رہا ہوں۔ یاد رکھو۔ زیادہ میٹھے میں کیڑے پڑتے ہیں  اور  پھر وہ آدمی اچھا نہیں۔
لالہ جی:مجھے شہباز خاں سے یہ امید نہ تھی۔ میں نے ہمیشہ اس کے ساتھ بھائی جیسا سلوک کیا ہے۔
میر صاحب:یہی تو کہتا ہوں لالہ!تم گائے ہو گائے۔۔۔ ورنہ مجال ہے کہ وہ کسی  اور  کو کوئی بات کہہ کر نکل جائے  اور یہ بھی ہماری بیوقوفی ہے جو کہہ دیا ہے۔ ورنہ محلے میں کسے دلچسپی ہے جوتم سے کہنے جائے گا  اور  پھر تم بھی کیوں یقین کرنے لگے۔
لالہ جی:اگر بات سچی ہو گی تو کیسے یقین نہ کروں گا۔
میر صاحب:لالہ جی!تمہارا چپ رہنا ہی تو ہمارے حق میں زہر کا کام کرتا ہے۔تم بولتے نہیں  اور لوگ سمجھتے ہیں کہ جہاں گڑھا ہوتا ہے ، وہیں پانی مرتا ہے۔
لالہ جی:مجھے آج بہت دکھ ہوا۔ میں شہباز خاں کو ایسا دشٹ آدمی نہیں سمجھتا تھا۔ اب حافظ جی!تم ہی کہو۔ برسوں کا ساتھ ہے۔ تم نے کبھی ہماری زبان سے شہباز خاں کے خلاف ایک لفظ بھی سنا۔
حافظ جی:لالہ جی!مجھے اسی لئے تو اور بھی حیرت ہے۔ اس محلے میں آپ کی  اور  خاں صاحب کی دوستی تو ایک مثال ہے۔
میر صاحب:ارے حافظ جی، آپ کو کیا خبر۔۔۔ شہباز خاں تو مل کر گلا کاٹنے والوں میں سے ہے۔
لالہ جی:تو بھائی میں آج کہیں نہیں جاؤنگا۔
(لالہ جی گھرکے اندر چلے جاتے ہیں۔)
میر صاحب:(قہقہہ لگاتے ہوئے) اب معلوم ہو گا شہباز خاں کو۔۔۔ وہ ابھی میر فراست علی کے ہتھکنڈوں سے واقف نہیں۔
حافظ جی:میر صاحب!ذرا میں جلدی میں ہوں۔ پھر ملوں گا۔
پردہ گرتا ہے 

تیسرا سین

(پردہ کھلتا ہے۔لالہ جی کے گھر کا منظر۔۔۔ لالہ جی غصے میں ٹہل رہے ہیں ، چہرے سے پریشانی ظاہر ہو رہی ہے۔ گھر میں سناٹا ہے۔)
لالہ جی کی بیوی:ارے کیا بات ہے؟کیسی طبیعت ہے۔
لالہ جی:کچھ نہیں !
لالہ جی کی بیوی:تم تو کام سے جا رہے تھے۔
لالہ جی:آج نہیں جاؤں گا۔
لالہ جی کی بیوی:کیا بات ہے ، کچھ طبیعت خراب ہے؟
لالہ جی:ہاں خراب ہی سمجھو(کچھ ٹھہر کر) سوشیلا کی ماں !بڑے دکھ کی بات ہے کیا بتاؤں؟
لالہ جی کی بیوی:ارے جلدی بتاؤ۔ تم تو اور دہلائے دے رہے ہو۔
لالہ جی:ارے کیا بتاؤں۔ شہباز خاں نے ایسی بات کہہ دی کہ بس کچھ نہیں کہہ سکتا۔
لالہ جی کی بیوی:ارے کہتے بھی ہو یا یوں ہی پہیلیاں بجھاؤ گے۔ ابھی انھوں نے کچھ کہا ہے کیا؟
لالہ جی:مجھ سے کیا کہے گا!مجھ سے کہتا تو میں منھ دہرا کر دیتا۔ سارے محلے میں کہتا پھر تا ہے کہ لالہ جی کے گھر کا آدھا خرچ میں برداشت کرتا ہوں۔
لالہ جی کی بیوی:اونھوں۔۔۔ تواب وہ ہمارے گھر کا خرچ بھی برداشت کریں گے۔
سوشیلا:اماں۔۔۔ چاچا ایسی بات نہیں کہہ سکتے۔ مجھے تو کسی کی لگائی بجھائی معلوم ہوتی ہے۔
لالہ جی:بس تو چپ رہ۔ ہم نے تو اپنے کان سے سنا ہے۔ میں نے بھی اسے محلے بھرمیں ذلیل نہ کیا تو میرا نام بھی تیج رام نہیں ہے۔(دروازے پر کسی کے کھٹکھٹانے کی آواز آتی ہے) ارے بھائی آیا۔ ذرا دیکھنا تو باہر کون ہے۔ کہیں پنڈت جی تو نہیں آ گئے۔ صبح آنے والے تھے۔
(سوشیلا سر جھکائے جاتی ہے۔)
سوشیلا:(باہر سے آتی ہے) ہاں پنڈت جی ہی آئے ہیں۔ کہتے ہیں کہ اگر  وقت ہو تو آج ہولی کے چندے کے سلسلے میں دو چار جگہ ہولیں۔
لالہ جی:اچھا بھئی۔۔۔ یہ ہولی کمیٹی کا سکریٹری ہونا بھی مصیبت ہو گیا۔ پانچ سال سے کہہ رہا ہوں کہ کسی دوسرے کو  چن لو۔ مگر لوگ مانتے ہی نہیں۔
(لالہ جی باہر آتے ہیں۔)
پنڈت جی:لالہ رام رام۔ بھئی اگر آپ کو تکلیف نہ ہو تو ذرا دو چار آدمیوں سے مل لیں۔
لالہ جی:ہاں ہاں ضرور۔۔۔ تم اچھا ہوا آ گئے۔۔۔ تم سے کچھ بات بھی کرنا ہے۔
پنڈت جی:لالہ جی۔ تم ذرا دیر ٹھہرو۔ میں اتنے میں خاں صاحب کو بلا لاؤں پھر تینوں ساتھ چلیں گے۔
لالہ جی:خاں صاحب کو بلانے کی کوئی ضرورت نہیں۔ ان کے بغیر کوئی کام نہیں رکتا۔ بڑا آیا سیٹھ ساہوکار کہیں کا۔ میرے گھرکا خرچ برداشت کرتا ہے۔اس کو مزا نہ چکھا دوں تو لالہ شیو رام کی اولاد نہیں۔
پنڈت جی:کیا بات ہو گئی، لالہ جی۔
(پنڈت جی کا منہ کھلے کا کھلا رہ جاتا ہے۔)
لالہ جی:چلو ابھی سب بتائے دیتا ہوں۔
پردہ گرتا ہے 

چوتھا سین

(پردہ اٹھتا ہے۔۔۔  اسٹیج پر لکڑیوں  کا ڈھیر ہے۔۔۔  سوتر دھار گھبرایا ہوا آتا ہے۔)
سوتر دھار:یہ نٹی کہاں گئی۔ نٹی نٹی۔ ارے بھئی سنتی ہو۔
نٹی:(دوڑتی ہوئی آتی ہے)کیا بات ہے کیوں پریشان ہو۔ مجھے بھی پریشان کرتے ہو۔ تمہاری چیخ سن کر میک اپ روم سے آ رہی ہوں۔
سوتر دھار:گڑبڑ ہو گیا۔۔۔ سارا کھیل گڑبڑ ہو گیا۔
نٹی:کیا بات ہے۔ کیا کوئی ایکٹر ناراض ہو کر چلا گیا۔
سوتر دھار:اجی نہیں۔۔۔ ایکٹر ناراض ہو کر کیا جائے گا۔ یہاں تو بنا بنایا تماشا خراب ہو گیا۔ تم سے کہا تھا کہ قومی یک جہتی کا ڈراما مت کرو مگر تم ٹھہریں پنڈت نہرو کی چیلی۔
نٹی:آخر کیا بات ہوئی۔
سوتر دھار:تمہیں پتہ ہی نہیں۔۔۔ کھیل کی فکر ہو تو معلوم بھی ہو۔
نٹی:بات بتاتے نہیں ، اپنی لگائے ہوئے ہو۔
سوتر دھار:کچھ سنا بھی تم نے۔ لالہ جی  اور  خاں صاحب میں بڑے زور کا جھگڑا ہوا  اور یہی ہمارے اصل ایکٹر ہیں۔
نٹی:تم پاگل تو نہیں ہو گئے۔
سوتر دھار:ابھی تک تو نہیں ہوا، لیکن اب ہو جاؤں گا۔ شہباز خاں نے لالہ جی کو کچھ کہہ دیا۔ اس پر انھوں نے نہ صرف یہ کہ انھیں ہولی کمیٹی سے الگ کر دیا۔ بلکہ اس سال ہولی کا چندا بھی نہیں لیا۔
(اس درمیان میں اسٹیج کے پیچھے داہنے کونے سے شہباز خاں کی گھر کی عورتیں برقعہ پہن کر خاموشی سے آہستہ آہستہ گزرتی ہیں  اور  بائیں راستے سے لالہ جی کے گھرکی عورتیں اسی خاموشی کے ساتھ داہنے راستے کی طرف چلی جاتی ہیں۔ بیج اسٹیج پر دونوں  کا  آمنا سامنا ہوتا ہے لیکن وہ ایک دوسرے کو دیکھ کر منھ پھیر کر چلی جاتی ہے۔)
نٹی:ارے یہ کہاں جا رہی ہیں۔
سوتر دھار:جاتی کہاں۔۔۔ یہی تو کہہ رہا ہوں کہ ان کے تعلقات اتنے خراب ہو گئے ہیں کہ عورتوں نے بھی ایک دوسرے سے بات چیت بند کر دی ہے۔
نٹی:(سر پیٹ کر) میں کہتی ہوں تم کوئی دوسرا کام کرو۔ یہ ناٹک تمہارے بس کا روگ نہیں۔ بس تم مونگ پھلی بیچو۔ اتنی سی بات نہیں سمجھتے۔۔۔  یہ ناٹک ہے ناٹک۔۔۔ اچھا تو اب اسٹیج چھوڑو۔(سوتر دھار کی سمجھ میں کچھ نہیں آتا تو نٹی  کان پکڑ کر پردے کے پاس لے جا کر بٹھا دیتی ہے  اور اس کے ہاتھ میں رسی دے دیتی ہے۔)اب چپ چاپ یہاں بیٹھے رہو۔ ہلنا مت یہاں سے  اور  ایسے بیٹھو کہ تماشا دکھنے والے تمہیں نہ دیکھ سکیں۔
(نٹی چلی جاتی ہے  اور فوراً ہی اسٹیج پر لوگ چیختے ہوئے آتے ہیں۔ سب کے ہاتھ میں چھوٹے چھوٹے ڈنڈے ہیں  اور چلا رہے ہیں۔۔۔  ’’ہولی ہے۔۔۔ ہولی ہے ‘‘ اتنے میں میر صاحب  اور لالہ تیج رام داخل ہوتے ہیں۔)
میر صاحب:ہاں بھئی لالہ! ہولی جلانے کاکیا سمے طے ہوا ہے۔
لالہ جی:بس اب آگ دیتے ہیں۔۔۔ کیوں میر صاحب دیکھا تم نے ، کیسا خاں صاحب کو چت کر دیا، یاد کرے گا۔
میر صاحب:لالہ جی!کمال کیا ہے۔ سنا ہے کہ مرزا صاحب کے سامنے رو  گا رہے تھے کہ مجھ سے ہولی کا چندا نہیں لیا گیا۔
لالہ جی:چلواس بہانے ان کے آٹھ آنے بچے۔
(لالہ ہنستے ہیں۔)
میر صاحب: اور تم  کو خوب گالیاں دے رہے تھے۔
لالہ جی:میر صاحب!تم  کو معلوم نہیں۔ ان کے چندے کے لئے میرے اوپر کتنا زور پڑا ہے۔ لیکن میں نے کہہ دیا ہے کہ جب تک لالہ تیج رام سکریٹری ہیں ، ہولی کا چندا شہباز خان سے نہیں لیا جائے گا۔اگر پیسہ کم پڑا تومیں اپنی جیب سے دوں گا۔
میر صاحب:اس سے چندا لینے کے لئے کس کس نے زور دیا۔
لالہ جی:ارے یہی محمود میاں ، ٹھا کر گوبند سنگھ، پنڈت رام سرن۔۔۔ غرض اس زمانے میں شہباز خاں کے بہت سے حمایتی نکل آئے۔ کہتے تھے کہ باپ دادا سے ہوتا آیا ہے کہ تیوہار میں محلے کا ہر آدمی شریک ہوتا ہے۔ شہباز خاں کو الگ کرنا ٹھیک نہیں ہے۔
(شہباز خان غصے میں بپھر ے ہوئے داخل ہوتے ہیں۔)
شہباز خاں :ہولی نہیں جلے گی۔
ایک آدمی:کیوں خان صاحب کیا بات ہے؟
شہباز خاں :بات مجھ سے پوچھتے ہو۔ تمہیں جو کچھ پوچھنا ہے لالہ تیج رام سے پوچھو۔
حافظ جی:ارے خاں صاحب!بات تو بتاؤ۔ 
شہباز خاں :میں پوچھتا ہوں کہ یہ محلے کی ہولی ہے یا لالہ تیج رام کے گھرکی۔
ٹھاکر گوبند سنگھ:محلے کی ہولی ہے خاں صاحب۔
شہباز خاں :تو پھر میرا چندا کیوں نہیں لیا گیا۔(مونچھوں پر تاؤ دیتے ہوئے) اسی لئے تو ہولی نہیں جلنے دوں گا پہلے یہ قصہ طے کرو۔
ٹھا کر گوبند سنگھ:بھئی خاں صاحب بات تو ٹھیک کہتے ہو۔
شہباز خاں :ٹھا کر صاحب!تم خود انصاف کرو۔ آج تک کبھی ایسا ہوا ہے؟
میر صاحب:کیسے نہیں جلے گی۔۔۔ اب تک تمہارے ہی پیسے سے تو جلتی تھی۔۔۔  بڑے آئے رستم کہیں کے۔
(خاں صاحب غصے میں آگے بڑھتے ہیں  اور  جوتا اٹھا کر میر صاحب کو مارنا ہی چاہتے ہیں کہ لالہ تیج رام شہباز خاں کا ہاتھ پکڑ لیتے ہیں۔)
لالہ جی:کمزور پر ہاتھ اٹھاتے ہو شہباز خاں۔۔۔ مجھ سے بات کرو۔ یہ میرا معاملہ ہے میر صاحب کا اس سے کیا سمبندھ۔۔۔ ہولی جلے گی  اور  ضرور جلے گی۔
شہباز خاں :آگ  ڈالو تو دیکھیں۔۔۔ لالہ جی تمہارے کہنے پر اگر ہولی جلے گی تو اس کے ساتھ میری لاش بھی جلے گی۔میرے جیتے جی تو کسی میں اتنا دم نہیں کہ اس میں چنگاری بھی ڈال دے۔
ٹھاکر گوبند سنگھ: بھائی سنو۔۔۔ ذرا ٹھنڈے دل سے سنو۔ اس جھگڑے کا کچھ فیصلہ ہونا چاہئے۔
میر صاحب:اس کا فیصلہ یہ ہو گا کہ خاں صاحب اپنی اٹھنی سے اپنے گھر میں ہولی جلائیں۔ محلے کی ہولی تو ابھی جلے گی۔
حافظ جی:جی  اور کیا۔۔۔ ایک آدمی کے چندا نہ دینے سے بھلا کہیں ہولی کی ساعت ٹالی جائے گی۔
میر صاحب: اور کیا۔۔۔ لالہ جی تم ہولی جلاؤ۔
شہباز خاں :ذرا ہم بھی تو دیکھیں کیسے جلاتے ہو۔
ٹھاکر گوبند سنگھ:تھوڑی دیر کے لئے سب خاموش ہو جاؤ۔ میں ایک بات پوچھتا ہوں کہ لالہ تیج رام  اور  شہباز خاں کے آپسی جھگڑے سے محلے کی ہولی کا کیا تعلق ہے۔
میر صاحب:جی ہاں تعلق ہے۔ لالہ تیج رام ہولی کمیٹی کے سکریٹری ہیں۔
شہباز خاں :سکریٹری ہیں تو اٹھنی لیں۔
(جیب سے اٹھنی نکالتے ہیں۔)
میر صاحب:تو ڈال  دو اپنی اٹھنی ہولی کی آگ میں۔
(شہباز خاں اک دم گھبرا جاتے ہے۔)
شہباز خاں :میرا مطلب ہے کہ اس اٹھنی کی لکڑی لاؤ۔
پنڈت رام سرن:ہاں بھئی اس کی ایک  اور شکل ہے کہ شہباز خاں اپنی اٹھنی کے بجائے لکڑی کا انتظام کریں۔
محمود میاں :لیکن اتنی رات گئے لکڑی کہاں ملے گی۔
میر صاحب:ملے چاہے نہ ملے لیکن اٹھنی تو نہیں جلے گی۔
(شہباز خاں چپ چاپ سر  جھکائے چلے جاتے ہیں۔ آوازیں آتی ہیں۔۔۔ ہولی ہے ، ہولی ہے۔)
ایک آدمی:شہباز خاں کہاں گئے ہیں۔
دوسرا آدمی:رات زیادہ ہو گئی ہے۔ سونے گئے ہیں۔
میر صاحب:بڑے پٹھان بنتے ہیں !
لالہ تیج رام:میر صاحب!ابھی خاں صاحب لالہ تیج رام کی گھاتوں سے واقف نہیں ہیں۔ دیکھا کیسی پٹخنی دی ہے۔
میر صاحب:ہاں بھائی لالہ جی!ہم بھی تمہارے قائل ہو گئے۔
ٹھاکر گوبند سنگھ:اب یہ سوچو، کرنا کیا چاہئے۔
میر صاحب:کرنا کیا ہے۔ ہولی میں آگ دینا چاہئے۔
پنڈت رام سرن:مگر یہ بات کچھ اچھی نہیں معلوم ہوئی۔
ٹھاکر گوبند سنگھ:ہاں پنڈت جی۔ اس ہولی میں بغیر شہباز خاں کے کیا مزا۔
ایک لڑکا:ٹھا کر صاحب!کیا خاں صاحب اس بار رنگ بھی نہ کھیلیں گے۔
(میر صاحب لڑکے کو چپت لگاتے ہیں۔)
میر صاحب:بس بس چپ رہ بڑا آیا ہولی کھیلنے والا۔
(سہم کر لڑکا پیچھے ہٹ جاتا ہے۔)
لالہ جی:ہاں تو میر صاحب اب کیا کرنا چاہئے۔
میر صاحب:کرنا کیا ہے۔ اب دیر ہی کس بات کی۔ آگ کا انتظام کرو۔
(شہباز خاں اسٹیج پر داخل ہوتے ہیں۔ سر پر لکڑی  کا بوجھ ہے جس میں دروازوں کی توڑی ہوئی جوڑی ہے۔ کرسیاں  اور میز کے ٹکڑے ہیں۔۔۔ گھریلو استعمال کا لکڑی کا سامان۔)
ٹھاکر گوبند سنگھ:ارے یہ کیا۔۔۔ مجھے تو ایسا لگتا ہے کہ خاں صاحب گھر کا سامان توڑ کر لا رہے ہیں۔
لالہ جی:ارے یہ تو نئی کرسیاں توڑ لائے۔
پنڈت جی:دروازے کی جوڑی بھی توہے۔
لالہ جی:(آنکھوں میں آنسو آ جاتے ہیں۔ پونچھتے ہیں) ارے اس میں تو خالدہ کا جھولا بھی ہے۔۔۔ (بھرائی ہوئی آواز میں) یہ کیا کیا تم نے۔
(شہباز خاں اس گٹھر کو ہولی کی لکڑیوں میں ڈال دیتے ہیں۔)
شہباز خاں :(لالہ جی کے ہاتھ میں ماچس دیتے ہوئے) لالہ!اب جلاؤ ہولی۔ میرا چندا ادا ہو گیا۔
(لالہ تیج رام کے ہاتھ سے ماچس گر پڑتی ہے۔ شہباز خاں مونچھوں پر تاؤ دیتے ہیں۔ محلے کا بوڑھا حلوائی لٹھیا ٹیکتا ہوا آتا ہے۔)
بوڑھا حلوائی:بس ہو چکا جھگڑا۔ اب دونوں ہاتھ ملاؤ۔ آپس کی لڑائی اچھی نہیں۔ (دونوں کا ہاتھ ملا دیتا ہے۔ دونوں گلے ملتے ہیں  اور  رونے لگتے ہیں) میر صاحب! تم بھی آ جاؤ۔۔۔  اور آج تک کے تمام جھگڑے  اور  کپٹ ہولی کی آگ میں جلاؤ۔
(میر صاحب، خاں صاحب سے گلے ملتے ہیں۔۔۔ تالیوں کی آواز ’’ہولی ہے۔۔۔ ہولی ہے ‘‘ کا شور)
پردہ گرتا ہے 

پانچواں سین

(لالہ جی  اور شہباز خاں کے گھرکی عورتیں ایک دوسرے سے گلے مل رہی ہیں۔ خالدہ  اور سوشیلا ایک دوسرے کے آنسو پونچھتی ہیں۔ لالہ جی دروازے سے باہر نکلتے ہیں کہ ٹھاکر گوبند سنگھ ملتے ہیں۔)
ٹھا کر گوبند سنگھ:ارے لالہ جی!بڑا رنگین سویٹر نکالا ہے  اور وہ بھی اس گرمی میں۔
لالہ جی:ارے بھائی، وہ ہماری بھتیجی ہے نا خالدہ۔۔۔ اسی نے بنا ہے کہتی ہے آج تو پہنو چاہے کل اتار دینا۔۔۔ تم جانتے ہو کہ بچوں کی ضد تو رکھنا ہی پڑتی ہے۔
ٹھا کر گوبند سنگھ: اور کیا۔۔۔ بچوں کا معاملہ تو ایسا ہی ہوتا ہے۔
لالہ جی:ٹھا کر صاحب!آج ہم لوگ پکنک پرجا رہے ہیں۔ تمہیں بھی چلنا ہو گا۔
ٹھا کر گوبند سنگھ:ارے بھائی۔ میں کہاں پکنک پرجاؤں گا۔ مجھے اتنی فرصت کہاں۔
لالہ جی:آج تو تمہیں چلنا ہی ہو گا۔(گھر میں آواز دیتے ہیں)ارے سوشیلا کی ماں ذرا کھانا جلدی تیار کر  دینا پکنک پر جانا ہے  اور اچار رکھنا نہ بھولنا میں ابھی شہباز کے پاس سے ہو کر آتا ہوں۔(شہباز خان بھی آ جاتے ہیں اسی رنگ کا سوئیٹر پہنے ہوئے) لو میں تو تمہارے یہاں جا رہا تھا  اور  تم یہاں چلے آئے۔
(دونوں گلے ملتے ہیں۔)
سوتر دھار:(داخل ہوتا ہے گھبرایا ہوا) بس بس ہو گئی دوستی۔ اب تماشا ختم ہوتا ہے۔ آپ لوگ جا سکتے ہیں۔
نٹی:تم پردہ گراتے ہویا تماشا دیکھنے والوں کو بھگا رہے ہو۔۔۔  جلدی گراؤ پردہ۔
(سوتر دھار دوڑ کر پردہ گراتا ہے۔)
***
ماخذ: ’’ہولی  اور  چراغ‘‘
اردو گھر
علی گڑھ
 


منظر کاظمی

روشنی اے روشنی

کردار:
خادم
قیوم خان
طاہرہ
پپو
رحمت اللہ خان
نرس
ڈاکٹر 

منظر:(فضا میں گہرا سناٹا چھایا ہوا ہے ، ایسا معلوم ہوتا ہے پوری کائنات کی سانس رک گئی ہے۔ اسٹیج پر اندھیرا ہے۔ ہلکی سی روشنی میں ایک آدمی کا ہیولا دکھائی پڑتا ہے۔ اس گہرے سناٹے میں ایک آواز سنائی دیتی ہے جیسے کوئی جھاڑیوں میں الجھ الجھ کر چل رہا ہو۔ اسی کے ساتھ روشنی کچھ تیز ہو جاتی ہے  اور اس آدمی کا چہرہ اب صاف دکھائی دیتا ہے۔ یہ خادم ہے۔ عمر ۴۵سال سے کچھ اوپر ہو گی۔ گٹھا ہوا جسم  اور بھاری آواز کا مالک، جو یہاں روپوش ہے۔ جھاڑیوں میں کسی کے الجھ الجھ کر چلنے کی آواز پروہ چونکتا ہے۔۔۔)
خادم:کو ن ہے؟
(سرگوشی کا انداز، لیکن بہت تیزی لئے ہوئے)
قیوم خاں :میں ہوں۔۔۔  قیوم خاں (انداز یہاں بھی سرگوشی کا ہے۔لیکن وضاحتی لہجہ کے ساتھ)۔۔۔ کھانا لے کر آیا ہوں۔
(خادم کے چہرے کا تناؤ کم ہوتا ہے۔ روشنی اب اتنی پھیلتی ہے کہ خادم کے پاس آ کر بیٹھنے والے قیوم خان کی صورت بھی دکھائی دیتی ہے۔)
خادم:اوہ۔۔۔ کہو، شہر کا کیا حال ہے؟
قیوم خان:ایک دم سناٹا ہے۔ لگتا ہے ، کوئی وبا پھیل گئی ہے۔
خادم:تم معظم جاہی تک گئے تھے؟
قیوم خان:ہاں ، گیا تھا۔ لیکن تم دو دنوں سے بھوکے ہو، پہلے کھالو۔۔۔ باتیں ہوتی رہیں گی۔
خادم:کھالوں گا۔۔۔ مگر تم آس پاس دیکھتے رہو۔ ہم اس وقت بہت زیادہ خطرے میں گھرے ہوئے ہیں۔
(ایک ہلکا سا وقفہ قیوم خان تھیلے سے کاغذ کی پوٹلی نکالتا ہے  اور خادم کی طرف بڑھاتا ہے۔)
خادم: اور۔۔۔ طاہرہ کیسی ہے؟
قیوم خان:(کھانا جو کاغذ میں لپٹا ہوا ہے ، خادم کے ہاتھ میں دے کر) اچھی ہے۔ اس نے تمہارے نام ایک خط دیا ہے۔(جیب سے خط نکالتا ہے)۔۔۔  لو پڑھ لو۔
خادم:(کھانا ایک طرف رکھ دیتا ہے۔ وہ شروع میں قیوم خاں کی آمد پر چونک کر اٹھ بیٹھا تھا۔ اب دوبارہ ایک درخت کی جڑ سے ٹیک لگا دیتا ہے)پڑھ کے سناؤ۔ لیکن اپنی آواز دھیمی رکھو۔
قیوم خان:اس نے لکھا ہے۔۔۔ 
(وقفہ)
۔۔۔ ڈیئر خادم، بہت دنوں کے بعد آج تمہارے بارے میں کچھ معلوم ہوا، اس سے قبل عجیب عجیب افواہیں آتی رہیں۔ ایک بار تو ایسا بھی ہوا (اب یہ خط قیوم خاں کی آواز کے بجائے ایک نسوانی آواز میں پڑھا جاتا ہے۔ اشارہ ہے خادم کی بیوی طاہرہ کی جانب)۔۔۔  کہ میں نے اپنی چوڑیاں توڑ ڈالیں (قیوم خاں کی نگاہیں خط پر  لگی ہیں۔ ظاہری انداز ایسا ہے۔ گویا وہ خط پڑھ رہا ہے۔ مگر پس منظر سے نسوانی آواز کا سلسلہ جاری ہے۔ خادم کے چہرے پر بدلتی ہوئی کیفیتوں کے اثرات نمایاں ہیں) اب سوچتی ہوں تو اپنے یقین و اعتماد کی لغزشوں پرشرم آتی ہے۔ فصل کی کٹائی کب شروع ہو گی۔ تم ایسا کیوں نہیں کرتے کہ کسانوں  اور مزدوروں کو سمجھا  بجھا کر ایک قابل قبول سمجھوتہ ان کا کرا دو۔ آخر یہ ظلم  اور صعوبتیں اپنے اوپر کب تک برداشت کرتے رہو گے۔ کیا ایسا نہیں ہو سکتا کہ خون کا ایک بھی قطرہ نہ بہے  اور  حالات سنبھل جائیں۔ بندوق کی گولیوں سے مسئلے حل نہیں ہوتے ، یہ بات میں نہیں کہتی، کچھ دنوں پہلے تم خود کہا کرتے تھے۔ بہرحال میں تو صرف یہ چاہتی ہوں کہ ویرانوں میں زندگی گزارنے کا یہ سلسلہ اب ختم ہونا چاہئے۔ پپو دن  بھر تمہارے نام کی رٹ لگایا کرتا ہے  اور گئی رات تک پولیس مکان کا چکر کاٹتی رہتی ہے میں نے ان سے کہہ دیا ہے کہ تم سیر و تفریح کی غرض سے دلی کی طرف چلے گئے ہو۔ تمہارا سگریٹ ختم ہو گیا ہو گا۔ بھجوا رہی ہوں۔ قیوم بھیا جلدی میں ہیں اس لئے اب خط بند کرتی ہوں۔ اپنی صحت کا خیال رکھو گے۔ دن رات کی محنت، ذہنی پریشانیاں  اور  مسلسل فاقوں سے تمہارے دل پر برا اثر  پڑے گا۔ سنا ہے کہ دس دنوں سے تمہیں سونے کا موقع نہیں مل سکا۔ ایسا کیوں کرتے ہو؟ کیا تم کو پپو یاد نہیں آتا؟
(ایک ہلکا سا وقفہ)
خادم:سب یاد آتے ہیں (لہجہ بھاری، آواز میں گونج جیسی کیفیت  اور  ٹھہراؤ ہے۔ وہ اب کھڑا ہو جاتا ہے  اور انتہائی جذباتی انداز میں بولتا ہے)۔۔۔  پپو بھی یاد آتا ہے۔۔۔  اور۔۔۔  اور تم بھی۔۔۔  مگر یہ ظلم کا سلسلہ کب بند ہو گا؟اندھیری رت کے پہلو میں لیٹنے والا سورج انگڑائی کیوں نہیں لیتا؟ ہماری زندگی کی شام اتنی لمبی کیوں ہو گئی؟ہم زندہ ہیں صرف اس لئے کہ آنے والی صبح کے ہاتھوں میں چھلکتا ہوا جام دیکھنا چاہتے ہیں۔ رات کی یہ زنجیر بکھر جائے  تو اجالوں کے سلام کرنے کا انداز دیکھنا۔۔۔  قیوم خان۔۔۔ تم تو جانتے ہو کہ ظالم  اور مظلوم دونوں کی نگاہیں مجھ پر لگی ہیں۔ لیکن دونوں کا تیور الگ ہے۔ ایک کی زمین ہے  اور دوسرے کی محنت۔ ایسے موقعوں پر مجھے کیا کرنا چاہئے میں نے اس پر بہت سوچا ہے۔ جوانوں کی سوکھتی ہوئی ہڈیاں ، بوڑھوں کے لرزتے ہوئے ہاتھ، عورتوں کے مرجھائے ہوئے چہرے  اور بچوں کی بلکتی ہوئی آنکھیں ، مجھ سے بہت کچھ مانگتی ہیں ، بہت کچھ۔ میں انھیں کیسے فراموش کر دوں۔ یہ مجھ سے نہیں ہو سکتا۔ واپسی ناممکن ہے۔ ناممکن ہے واپسی۔۔۔ 
قیوم خان:خادم۔۔۔ 
خادم:ہوں۔
قیوم خان:دوسرے ساتھی کہاں ہیں؟
خادم:سب ہیں۔ اپنی اپنی جگہوں پہ وہ سب کے سب لوہے کی دیوار بنے ہوئے ہیں۔ کوئی بھی آدمی ہم سے سو گز سے زیادہ  دور نہیں۔
قیوم خان:(خود کلامی کا انداز۔۔۔)یہاں دھان کی بالیوں میں کیسی خوشبو ہے ، کتنی سرمستی ہے۔ کاش ہم یہاں اطمینان کی سانس لے سکتے۔ اپنی اس دھرتی کو سینے سے لگا سکتے۔۔۔ 
خادم:(ہلکی سی ہنسی کے ساتھ) ارے قیوم خاں ، تم تو شاعری کرنے لگے۔
قیوم خان:نہیں خادم، یہ میری شاعری نہیں ، یہ تو آزادی کے متوالوں کا ایک گیت ہے ، جسے تم نے تخلیق کیا ہے۔ میں اسے اپنی ٹوٹی پھوٹی زبان میں دہرا رہا ہوں۔
خادم:آزادی کے متوالے۔۔۔ (خود کلامی، انداز میں تاسف بھی ہے ،  اور  تمنا بھی) قیوم خان، اب ایسا کرو، تھوڑا کھانا دوسرے ساتھیوں کو بھی پہنچا دو۔
قیوم خان:(کھانے کا  تھیلا اٹھائے ہوئے) وہ۔۔۔ کدھر ہیں؟
خادم:بائیں جانب، پچیس تیس گز کی دوری پر چلے جاؤ۔ وہاں لوگ مل جائیں گے۔
قیوم خان:اچھی بات ہے۔
(یہ کہتے ہوئے وہ آگے بڑھتا ہے۔)
خادم: اور ہاں ، ان سے کہہ دینا، ہتھیار کا استعمال بہت سنبھل کر کریں۔ خون کسی کا بھی ہو لیکن خون، خون ہے۔ میں آج بھی بندوق کی گولیوں کو انسانیت کا سب سے بڑا دشمن سمجھتا ہوں۔
(اسی لمحہ اچانک گولی چلنے کی آواز آتی ہے  اور ساتھ ہی ایک چیخ بلند ہوتی ہے ، پھر دوسرا فائر ہوتا ہے ، پھر لگاتار کئی فائر ہوتے ہیں۔ لگتا ہے دو گروہوں کے درمیان گولیوں کا تبادلہ ہو رہا ہو۔ بھاگ دوڑ کی آواز بھی سنائی دیتی ہے پھر فضا میں دھیرے دھیرے سناٹا  چھا جاتا ہے  اور  کسی کے کراہنے کی آواز ابھرتی ہے پھر یہ آواز بھی دم توڑ دیتی ہے۔ ہلکی موسیقی کی ایک دردناک لہر کے ساتھ۔۔۔ گولی چلنے کی پہلی آواز کے ساتھ ہی اسٹیج پر اندھیرا ہو جانا چاہئے۔ ہدایت کار حسب ضرورت روشنی کے ذریعہ تبدیلی پیدا کر سکتا ہے۔ اب اسٹیج پر ڈرائنگ روم کا منظر ہے،  جہاں خادم کی بیوی طاہرہ  اور بچہ پپو موجود ہے۔ طاہرہ کی عمر ۳۵ کے آس پاس ہے۔ پپو دس برس کا ہو گا۔ دروازہ کھٹکھٹانے کی آواز کے ساتھ ہی اسٹیج روشن ہوتا ہے۔ طاہرہ سوئیٹر بن رہی ہے۔ پپو البم کی تصویریں الٹ پلٹ کر رہا ہے۔)
طاہرہ:پپو!دیکھ تو بیٹا، اتنا سویرے کون آیا ہے؟
(پپو آگے بڑھ کر دروازہ کھولتا ہے  اور وہیں سے آواز لگاتا ہے۔)
پپو:امی، امی، قیوم چا آئے ہیں۔
(وہ دونوں ونگ سے اسٹیج  پر آ جاتے ہیں۔)
قیوم خان:ارے بیٹے ، ذرا آہستہ بول۔۔۔ 
طاہرہ:(کھڑی ہو جاتی ہے)آؤ بھیا۔۔۔ آؤ۔(آواز میں نرمی لیکن درد سے بھری ہوئی)دن رات بس تمہارا ہی انتظار تھا۔
قیوم خان:میں جانتا تھا بھابی۔۔۔ اسی لئے تو آ گیا(ایک ذرا رک کر) بیٹے پپو، ذرا دروازہ بند کر دے۔
طاہرہ:بھیا۔۔۔؟(انداز سوالیہ ہے۔ آواز میں تھرتھراہٹ پیدا ہو گئی ہے۔ پھر ایک معمولی سے وقفہ کے بعد وہ چیخ اٹھتی ہے)۔۔۔ بھیا۔۔۔ 
(یہ آواز دیر تک گونجتی رہتی ہے۔)
قیوم خان:ارے۔۔۔ بھابی۔۔۔ بھابی۔۔۔ ارے یہ تم کو کیا ہو گیا؟
طاہرہ:(آواز میں خوف کا جذبہ شامل ہے)۔۔۔ یہ۔۔۔ یہ۔۔۔ تمہارے کپڑوں پر۔۔۔  یہ خون کیسا ہے؟
قیوم خان:ہاں۔۔۔ ہاں بھابی یہ خون ہے۔۔۔ مگر یہ ایک دوسرے ساتھی کا ہے۔ رات کی جھڑپ میں وہ زخمی ہو گیا تھا۔ اسے اٹھا کر شہر لایا ہوں ، تم ڈرو نہیں۔ ایسا مت کرو، ورنہ سب چوپٹ ہو جائے گا۔ خادم اچھا ہے ایک دم اچھا۔۔۔ (طاہرہ کا چہرہ دھیرے دھیرے پرسکون ہوتا جا رہا ہے) رات بہت اندھیری تھی۔ چلتے وقت ملاقات نہ ہو سکی مگر وہ ٹھیک ہو گا۔ اس کو کچھ نہیں ہو سکتا۔ کچھ ہونا بھی نہیں چاہئے۔۔۔ 
(قیوم خان جلدی جلدی بول رہا ہے ، انداز سمجھانے کا ہے مگر لہجہ کی بے اعتمادی خود اس کی گھبراہٹ کو ظاہر کر رہی ہے۔ درمیان میں ہلکی ہلکی سسکیوں کی آواز۔ کبھی پپو کی، کبھی طاہرہ کی۔۔۔)
پپو:چاچا۔۔۔ چاچا۔۔۔ پھر آپ ڈیڈی کو کیوں نہیں لائے؟
قیوم خان:ارے بیٹے (پیار کرنے کا انداز) وہ کوئی بچہ ہیں جو میں انھیں اپنے کندھے پر بیٹھا کر لاتا۔ وہ خود ہی آ جائیں گے۔
پپو:پھر آئے کیوں نہیں؟
قیوم خان:ابھی انھیں کچھ ضروری کام ہے بیٹے ، کام ختم ہو جائے تو آ جائیں گے۔
(اس دوران طاہرہ نصف بنے ہوئے سوئیٹر  اور اون کے گولے کو میز پر اٹھا کر رکھتی ہے  اور پھر کرسی پر پڑے البم کو اٹھا کر کہیں پر سلیقہ سے رکھنے کے لئے آگے بڑھتی ہے۔۔۔)
پپو:یہاں بھی تو بہت کام ہے۔
قیوم خان:اچھا۔۔۔؟
(ہلکی سی مسکراہٹ کے ساتھ)
پپو:ہاں۔۔۔ وہ دودھ والا ہے نا۔۔۔ اس نے دودھ بند کر دیا ہے۔
طاہرہ:(ہاتھ میں البم لئے ہوئے) پپو۔۔۔  
(انداز ڈانٹنے کا ہے۔)
پپو: اور اس نے۔۔۔ (آواز کانپنے لگتی ہے)چاچا۔۔۔  کل اس نے ہم لوگوں کو بہت برا بھلا کہا۔
طاہرہ:(زور سے) پپو۔۔۔ 
قیوم خان:دیکھو بیٹے ، تم جاؤ کھیلو ، میں دودھ والے کو ماروں گا۔۔۔ ٹھیک ہے۔۔۔؟
پپو۔:(کمرے سے باہر جاتے ہوئے)ہاں ڈیڈی کو بھی کہہ دیجئے گا۔۔۔  ضرور کہہ دیجئے گا۔
طاہرہ:(ایک کرسی پر نڈھال سی بیٹھ جاتی ہے) میں کیا کروں۔۔۔  اف، کچھ سمجھ میں نہیں آتا۔
قیوم خان:سب ٹھیک ہو جائے گا بھابی۔۔۔  سب ٹھیک ہو جائے گا۔۔۔  گھبراؤ مت۔۔۔  صبر سے کام لو۔
طاہرہ:بھیا، صبر تو میں نے اس دن کر لیا تھا، جب وہ اڑتالیس گھنٹے کا بھوکا تھا۔۔۔ اس نے دو روٹیاں کھائیں  اور  چھ گھنٹے تک سویا رہا۔۔۔ پھر اس کی آنکھیں کھلیں تومیں نے اس کا ہاتھ پکڑ لیا،  اور آج تک اس کے ہاتھوں پر میری گرفت ڈھیلی نہیں ہو سکی۔
قیوم خان:ہاں بھابی۔۔۔ (اچانک وہ چونکتا ہے)۔۔۔ مگر یہ آواز۔۔۔ 
(ملی جلی آوازوں کے سہارے۔’’انقلاب زندہ باد‘‘ کا نعرہ سنائی دیتا ہے۔ یہ آواز کمزور ہے۔ دور سے آتی ہوئی معلوم ہوتی ہے ، پھر دوسری آواز ابھرتی ہے  اور یہ بہت صاف سنائی دیتی ہے۔ گویا بہت قریب سے آ رہی ہو کوئی شخص دردناک آواز میں پڑھ رہا ہے ، ترنم کے ساتھ۔۔۔)
سدا میرے گاؤں پو غربت کا موسم
نہ فاقوں سے فرصت نہ دم سچ ہے دم
(اب ملی جلی آواز پھر سنائی دیتی ہے۔ بہت صاف۔۔۔)
انقلاب زندہ باد، انقلاب زندہ باد۔
(ترنم سے پڑھنے کا سلسلہ پھر ابھرتا ہے۔)
یاں لنگی بھی گت نئیں واں ان کو ریشم
ارے ناما دیشم ارے ناما دیشم
(آخیر میں ادے ناما دیشم  اور انقلاب زندہ باد کی تکرار کے ساتھ دونوں آوازیں ، عروج پر پہنچ جاتی ہیں  اور اسی دوران گولیوں کے چلنے کی آواز سنائی دیتی ہے۔ اسٹیج پر اندھیرا چھا جاتا ہے  اور کافی دیر تک گولیوں  اور  انسانی بھاگ دوڑ چیخ و پکار کی آواز سنائی دیتی رہتی ہے۔ اس عرصہ میں اسٹیج پر معمولی سی ترمیم کر کے ایک ایسا کمرہ تیار کرنا ہے جو شہر کے ایک بڑے تاجر رحمت اللہ خان کا ڈرائنگ روم ہے۔ روشنی آتے ہی وہ ایک کرسی پر نیم دراز دکھائی دیتا ہے۔۔۔ دروازہ کھٹکھٹانے کی آواز سن کر چونکتا ہے  اور وہیں سے پکارتا ہے۔)
رحمت اللہ خان:کون صاحب ہیں؟
باہر کی آواز:(یہ خادم کی آواز ہے)۔۔۔ میں ہوں بھائی، دروازہ کھولو۔
(آواز بھاری ہے ، لہجہ سے تکان کا اندازہ ہوتا ہے۔)
رحمت اللہ خان:ارے (کرسی سے اٹھتے ہوئے)یہ تو خادم معلوم ہوتا ہے۔۔۔  ہاں بھائی آ رہا ہوں۔(دروازہ کھلنے کے ساتھ وہ زور دار لہجے میں بات کرتا ہے۔ یہ شخص اپنے لہجہ سے بڑا جہاندیدہ، تیز اور کسی حد تک عیار معلوم ہوتا ہے) ارے میری جان خادم۔۔۔ افوہ۔۔۔ ظالم تم نے کتنے دنوں بعد اپنی صورت دکھائی ہے۔ خدا کی قسم جی چاہتا ہے تمہاری گردن دبوچ دوں ، کہاں تھے ، اتنے دنوں تک۔۔۔ چلو اندر آؤ۔۔۔  ارے آؤ اندر۔۔۔ آج جی بھرکے تم سے بدلہ لوں گا۔۔۔  اور یہ۔۔۔ یہ تم نے کیا صورت بنا رکھی ہے؟(خادم کے لباس بے ترتیب ہیں۔ بال الجھے ہوئے ہیں ،  اور چہرے پرت کان ہے) ہونہہ۔۔۔ یہاں نہیں۔۔۔  وہاں بیٹھو۔۔۔ صوفے پر آرام سے لیٹ جاؤ۔۔۔  ہاں اب بتاؤ۔۔۔ کیسے ہو؟
خادم:کیا بتاؤں ، رحمت اللہ صاحب، ٹھیک ہوں۔
(آواز میں ٹھہراؤ  اور لہجہ کی تکان برقرار ہے۔)
رحمت اللہ :ارے۔۔۔؟میری تمام بکواس کا تمہارے پاس یہی جواب ہے؟ کم بخت اپنے بارے میں سب کچھ بتا۔ بہت دنوں سے تمہاری کوئی نظم نہیں سنی۔ ظالم کیوں اپنی نعمتوں سے محروم رکھتا ہے۔ واللہ سچ کہتا ہوں ، تمہاری نظموں کو سن کر خون کی گردش تیز ہو جاتی ہے ، ذہن کے دروازے کھل جاتے ہیں تاریکیوں سے پردے ہٹ جاتے ہیں ،  مگر۔۔۔  مگر تم ہو ایک نمبر کے چغد۔ یہ ہڑتال وڑتال کے چکر میں کیا رہتے ہو؟جب دیکھو، ایک جھنڈا ہاتھ میں اٹھایا  اور  ناک کی سیدھ میں نکل گئے۔میں تو کہتا ہوں تم اپنا وقت خواہ مخواہ برباد کر رہے ہو۔ ارے میاں ملک کا کاروبار ایسے ہی چلتا ہے۔ تمہارے جیسے ہزاروں آدمی اپنی جان بھی دے دیں تو کچھ نہیں ہو گا۔ دیش کی بھلائی دوسرے لوگ کر لیں گے۔ تم اپنا گھر دیکھو۔۔۔ یہ سب چکر بہت برا ہے۔۔۔  اور  ہاں ، وہ کیا شروع کر دیا ہے تم نے۔۔۔  زمین، فصل، کسان، مزدور ، مالک۔۔۔  چھی چھی چھی۔۔۔ اتنے بڑے جنیئس ہو کر جنگلوں میں مارے مارے پھر تے ہو۔۔۔ گنواروں کے ساتھ رہتے ہو۔۔۔ تمہارا فن تباہ ہو جائے گا، تمہاری شاعری دم توڑ دے گی۔ خیر چھوڑو۔۔۔ سناؤ آج کوئی پھڑکتی ہوئی چیز۔۔۔ مگر ٹھہرو۔۔۔  بیگم (زور سے پکارنے کا انداز) ذرا چائے کی دو گرم گرم پیالیاں بھیجئے۔ (پھر وہ خادم کی طرف مخاطب ہوتا ہے  اور  بغیر کسی وقفہ کے بولتا ہے) تو سناؤ بھائی کوئی گرما گرم نظم۔۔۔  سناؤ۔۔۔  ذہن میں دھما کہ ہو جائے۔۔۔ 
خادم:(جواب تک نہایت پرسکون  اور پر وقار انداز میں صبر و تحمل کے ساتھ رحمت اللہ کی باتیں سن رہا تھا، پوچھتا ہے) رحمت اللہ صاحب، پہلے یہ بتائیے کہ آپ کا کاروبار، یعنی بارود کا کارخانہ کیسا چل رہا ہے؟
رحمت اللہ:(تقریباً سر پیٹنے کے انداز میں) ارے میاں ، تم نے تو میرے ذہن کا دھواں اڑا دیا۔ میں تمہاری نظم سننے کو بے تاب ہوں ،  اور تم۔۔۔  یہ خرافات لے کر بیٹھ گئے۔۔۔ چل رہا ہے۔۔۔ کارخانہ مزے میں چل رہا ہے۔
خادم:مجھے کچھ سامان چاہئے۔۔۔  اور پیسے۔۔۔ پیسے بعد میں دے دیئے جائیں گے۔
رحمت اللہ:(وہ اچانک بے چین سا ہو جاتا ہے  اور اسی عالم میں کرسی سے اٹھ کھڑا ہوتا ہے) یہ کیسے ہو سکتا ہے؟ یہ توبالکل  غیر قانونی ہے illegal - Absolutely illegal۔
خادم:(صوفے سے اٹھتے ہوئے) وہ تومیں بھی جانتا ہوں۔۔۔ لیکن کوئی چیز ہماری تقدیر بن جائے تو جھیلنا پڑتا ہے۔۔۔ رحمت اللہ صاحب، جھیلنا پڑتا ہے۔۔۔  کم از کم آپ تو واقف ہیں کہ illegal   کو Legal   کیسے بنایا جاتا ہے۔
رحمت اللہ:وہ۔۔۔ وہ ٹھیک ہے۔۔۔ مگر تم بہت تھکے ہوئے ہو۔۔۔ تم آرام کرو۔۔۔  ممکن ہے تمہاری طبیعت زیادہ خراب ہو جائے۔ تمہیں مکمل آرام کی ضرورت ہے۔ شہر کی محفلوں  اور گھرکے عیش و آرام کو چھوڑ کر جنگلوں میں مارے مارے پھر تے ہو۔ ویرانوں سے جی نہیں گھبراتا۔۔۔؟
خادم:بالکل نہیں۔
رحمت اللہ:حیرت ہے۔
خادم:میں کبھی تنہا نہیں رہتا۔ میری محبوبہ ہمیشہ میرے ساتھ رہتی ہے۔
رحمت اللہ:محبوبہ؟
خادم:ہاں ، میری محبوبہ۔ وہ ہر وقت میرے ساتھ رہتی ہے۔میں نے اس سے بے پناہ عشق کیا ہے۔ دنیا کی تمام مسرتیں اس کا پرتو ہیں۔ میری بیوی، میرا پپو، یہ شہر، چاند کی کرنیں ، سورج کی شعاعیں ، آپ۔۔۔   اور  ہم۔۔۔  اور سب کچھ۔۔۔ آنے والی صبح کا دامن اس نے اپنی انگشت حنائی میں تھام رکھا ہے۔ رات کے پیالے میں سیاہی کی تھوڑی سی تلچھٹ  اور  رہ گئی ہے۔ کوئی متوالا اسے پی جائے۔۔۔ تو پھر دیکھئے گا وہی انگشت حنائی صبح کے دامن کو کس طرح لہراتی ہے۔۔۔ اجالوں کی خاطر ہم تو چنبیلی کے منڈوے تلے بھی جلتے رہے۔
رحمت اللہ:تمہاری باتیں مجھے سمجھ میں نہیں آتیں۔۔۔ 
خادم:اس سے کیا فرق پڑتا ہے۔ شام کو  ہمارے ساتھی آئیں گے ، سامان تیار رہنا چاہئے۔
رحمت اللہ:نہیں ، نہیں۔
خادم:ہاں ، کہئے رحمت اللہ صاحب، ہاں۔ میں بہت تھک گیا ہوں۔۔۔  بہت زیادہ۔۔۔ 
(یہ کہتے ہوئے خادم وہاں سے باہر نکل آتا ہے۔ رحمت اللہ اس کے پیچھے پیچھے جاتا ہے  اور پھر واپس مڑتا ہے۔ اب وہ مرے ہوئے قدموں کے ساتھ کمرے کی دوسری جانب جانے لگتا ہے۔ تاریکی اس کے قدموں سے لپٹ کرچل رہی ہے ،  اور جیسے ہی وہ کمرے سے باہر ہوتا ہے۔ اسٹیج پر پھیلی روشنی پورے طورپر ختم ہو جاتی ہے۔ اس درمیان پردے  اور  روشنی کے ذریعہ اسٹیج تبدیل کیا جا چکا ہے۔ اسٹیج روشن ہوتا ہے۔ یہ ایک ایسا کمرہ ہے جسے دیکھتے ہی ایک نرسنگ ہوم کا تصور سامنے آ جاتا ہے۔ سارا انتظام وہی ہے۔ صرف صوفہ بدل کر کرسیاں ڈال دی گئی ہے۔سامنے کراس کا نشان لٹکا ہوا ہے۔ بستر پر ایک مریض اس طرح نیم بے ہوشی کے عالم میں لیٹا ہوا ہے کہ ناظرین اسے دیکھتے ہی پہچان لیتے ہیں۔ یہ خادم ہے۔ پاس ہی ایک نرس بیٹھی ہوئی ہے کہ اس دوران ڈاکٹر کمرے داخل ہوتا ہے جسے دیکھ کر نرس کھڑی ہو جاتی ہے۔۔۔)
نرس:ڈاکٹر ، یہ بہت زیادہ بکنے لگا ہے۔
ڈاکٹر :ٹھیک ہو جائے گا۔ تم نے انجکشن لگا دیا تھا۔
نرس:یس ،  ڈاکٹر۔
خادم:(ہذیان بکتا ہوا)۔۔۔ میں بہت تھک گیا ہوں ، پپو، ارے او پپو۔۔۔  اچھی اچھی کتابیں پڑھا کرو بیٹے۔ تمہاری امی بہت اچھی ہے۔ ڈاکٹر۔۔۔ پپو۔۔۔ بھوک کا نشہ بہت خراب ہوتا ہے ، جس کو یہ نشہ چڑھتا ہے وہ کچھ نہیں دیکھتا۔ ٹکرا جاتا ہے۔۔۔ چور ہو جاتا ہے۔ اس کی زنبیل میں کیمیائے محبت کا کوئی نسخہ نہیں۔ تمہاری امی کتنی اچھی ہے۔ شیشے کا بدن چور۔۔۔ چور۔۔۔ ایک دم چور۔۔۔ 
ڈاکٹر :سسٹر، تم اسے پہچانتی ہو؟
نرس:نو سر، میں نہیں جانتی۔
ڈاکٹر :یہ بہت بڑا شاعر ہے۔ کالج میں یہ میرا ساتھی تھا، تم نے خادم کا نام سنا ہے؟
نرس:اوہ، یس ڈاکٹر۔
خادم:(ہذیان) قیوم خان۔۔۔ طاہرہ کو دیکھتے رہو۔ پہلی بار جب بھوک لگی تو اس نے پہلی روٹی کھلائی۔ پپو کا دودھ کیا ہوا۔۔۔ دھرتی کا خون ، وہ دودھ پلائے گی۔۔۔ میری دھرتی۔۔۔ 
نرس:ڈاکٹر۔۔۔ If you suggest   ایک انجکشن  اور  دے دوں؟
ڈاکٹر :ہاں ، ایک  اور۔۔۔ بہت کمزور ہو گیا ہے۔
نرس:اوکے سر۔
(وہ خادم کو ایک انجکشن دیتی ہے۔ خادم کی ہذیانی کیفیت  اور بڑھ گئی ہے۔ ڈاکٹر اس دوران کمرے سے باہر نکل جاتا ہے۔۔۔)
خادم:رحمت اللہ صاحب(چیخ کر)۔۔۔ آپ نے بہت مایوس کیا۔ خیر آپ سلامت رہیں۔ قیوم خان۔۔۔ تم روتے کیوں ہو؟۔۔۔ کیا سوچتے ہو۔۔۔  سب مر جائیں گے۔۔۔؟نہیں۔۔۔ نہیں (چیخ کر)میں بھی نہیں مروں گا۔۔۔ کل رات بہت برا ہوا۔ کس نے گولی چلائی تھی؟خون سب کا ایک ہے۔۔۔ قیوم خان، سب کا خون ایک ہے۔۔۔  پپو،  یہ کیا کر دیا تم نے۔۔۔ کھیل کود میں اپنے ہاتھ گندے کر لیتے ہو۔ اسی ہاتھ سے نقشے کو پلٹتے ہو۔۔۔  کتنا گندہ ہو رہا ہے تمہارا اٹلس۔۔۔  ایسا کھیل مت کھیلو۔۔۔  ڈاکٹر۔۔۔ قیوم خان۔۔۔ 
(تھوڑی دیر تک اسٹیج پر سناٹا رہتا ہے۔ نرس بہت یکسوئی کے ساتھ خادم کو دیکھ رہی ہے۔ روشنی کی گردش سے وقت گزرنے کا احساس ہوتا ہے۔۔۔  خادم دھیرے دھیرے اپنی آنکھیں کھولتا ہے۔ ادھر ادھر دیکھتا ہے۔۔۔ گویا ایک اجنبی ماحول میں اپنے آپ کو دیکھ کر حیران ہو رہا ہو۔ نرس کے چہرے پر شگفتگی  اور  اطمینان کی لہریں پیدا ہوتی ہیں۔۔۔)
نرس:اب آپ کی طبیعت کیسی ہے؟
خادم:اوہ۔۔۔ تو یہ کوئی نرسنگ ہوم ہے؟
(آواز میں نقاہت موجود ہے۔)
نرس:جی، آپ کی طبیعت خراب ہو گئی تھی۔ ایک صاحب آپ کو بے ہوشی کے عالم میں یہاں لائے تھے۔ لیکن اب آپ بالکل اچھے ہیں۔ کہئے آپ کو کیسا محسوس ہو رہا ہے؟
خادم:میرا ساتھی واپس چلا گیا تھا؟
نرس:جی ہاں ، وہ اس وقت واپس چلے گئے تھے۔ ڈاکٹر  زیدی نے آپ کا علاج بہت توجہ سے کیا ہے۔ کالج میں وہ آپ کے ساتھی رہ چکے ہیں۔
خادم:کون زیدی؟
(نقاہت بدستور موجود ہے۔)
ڈاکٹر :(کمرے میں داخل ہوتا ہوا) جناب، اس خاکسار کا نام زیدی ہے۔
خادم:اوہ۔۔۔ تم۔۔۔ تم۔۔۔ (سوچنے کا انداز)۔۔۔ اچھا اچھا(ہنستے ہوئے) ارے تم ڈاکٹر ہو گئے۔ واہ، بہت اچھے۔۔۔ کیوں کیسے ہو؟
ڈاکٹر :تم کہو، تمہاری طبیعت کیسی ہے؟
خادم:زیدی، پرانے رشتوں کے معاملات بڑے حسین ہوتے ہیں۔ جتنی بلند عمارت بنانا چا ہو گے ، بنیاد اتنی ہی مضبوط دینی ہو گی۔ یہ بہت اچھا ہوا کہ میں تمہارے ہاتھ آ گیا۔۔۔ ورنہ دوسرے لوگ، پتہ نہیں میرا کیا استعمال کرتے۔
ڈاکٹر :ہاں خادم۔۔۔  اور جب کبھی ان رشتوں کے درمیان شگاف پڑ جاتا ہے تو اس زمین کے سینے پر کیسے خطرناک سمندر جاگ پڑتے ہیں۔ گلی گلی میں آگ کا دریابہتا ہے۔ اپنے ہی آئینے میں اپنی صورت نظر نہیں آتی۔ کیسا دھند چھا جاتا ہے۔
خادم:(آواز میں قدرے بشاشت پیدا ہو گئی ہے) ٹھیک کہتے ہو، لیکن ہماری نگاہیں دھوکا نہیں کھا سکتیں۔ تم تو جانتے ہو، یہ دونوں رشتے ایک ڈور سے بندھے ہوتے ہیں۔ ہم اگر اس کے درمیانی حصہ پر کبھی اپنی گرفت مضبوط کر دیتے ہیں تو ہمارا مقصد ان کی طاقت آزمائی نہیں ہوتا۔ ہم تو ان کے آپسی توازن  اور اعتماد کو دیکھنا چاہتے ہیں۔ کوئی ایسا سمجھ لے کہ ان سے طوفانی ندیاں سر اٹھاتی ہیں۔ ہم کیا کر سکتے ہیں۔
ڈاکٹر :خادم، تم کو یہاں آئے ہوئے ۴۸گھنٹے ہو چکے ہیں۔ تمہیں معلوم کہ اس عرصہ میں رشتوں کی آپسی ڈور درمیان سے غائب ہو چکی ہے۔
خادم:(لہجہ تیز ہو جاتا ہے) کیا کہہ رہے ہو؟
ڈاکٹر :پچھلی رات، لہلہاتی ہوئی فصلوں کے بیچ سے آگ کا ایک دریا ابل پڑا۔ آج کا اخبار دیکھ لو۔
خادم:یہ نہیں ہو سکتا۔۔۔ یہ نہیں ہو سکتا۔(لہجہ تیز ہو جاتا ہے)بہت برا ہوا۔۔۔  یہ تو بہت برا ہوا۔۔۔ میں ابھی جاؤں گا۔۔۔ ڈاکٹر میں ابھی جاؤں گا۔۔۔ 
(بستر سے اٹھتے ہوئے۔)
ڈاکٹر :(گھبراہٹ کے ساتھ) نہیں خادم۔۔۔ تم بہت کمزور ہو۔۔۔ تم نہیں جا سکتے۔
خادم:(لہجہ میں تیزی، لیکن ٹھہراؤ بھی موجود ہے) ڈاکٹر ! تم میری جان لے سکتے ہو، لیکن مجھے جانے سے نہیں روک سکتے۔۔۔  میں جا رہا ہوں۔
ڈاکٹر :خادم۔۔۔ اپنے آپ پر اتنا ظلم مت کرو۔۔۔ 
خادم:تمہارا شکریہ ڈاکٹر۔۔۔ تمہارے علاج کا شکریہ۔۔۔ بہت بہت شکریہ۔۔۔ 
(یہ کہتا ہوا خادم اسٹیج سے چلا جاتا ہے۔ نرس  اور ڈاکٹر  دم بخود ایک دوسرے کو دیکھنے رہتے ہیں الوداعی موسیقی کے ساتھ دھیرے دھیرے اسٹیج پر اندھیرا چھا جاتا ہے ،  اور جب روشنی ہوتی ہے تو اسٹیج رہائشی کمرے جیسا ہو جاتا ہے۔ ایک صوفہ پر طاہرہ بیٹھی ہوئی ہے  اور  پپو اسٹیج کے دوسرے سرے پر اپنی کتابیں الٹ پلٹ کر رہا ہے۔ یہاں صرف اتنی تبدیلی کرنی ہے کہ کراس کا نشان  اور بیڈ ہٹا دینا ہے۔ میز  پر دواؤں کے بدلے کتابیں نظر آ رہی ہیں جہاں پپو کھڑا ہے ، ایک صوفہ خالی ہے۔ اگر  روشنی  اور آواز کی بنیاد پر بدلتے موسموں کا منظر پیش  کرنا ممکن ہو تو  اور بھی بہتر ہے۔ گرمی، برسات  اور جاڑے کے دن آتے ہیں  اور  جاتے ہیں۔ اسٹیج پر اندھیرا  اور کبھی اجالا ہوتا رہتا ہے۔ہر بدلے ہوئے منظر کے ساتھ طاہرہ  اور پپو کی مصروفیات بھی بدلی ہوئی دکھائی دیتی ہیں۔ مقصد اس کا صرف یہ ہے کہ خادم موسموں کی گرانی سے بے نیاز گھر سے دور اپنے آئیڈیل کی جنگ میں کہیں مصروف ہے۔ پھر وہ منظر دکھائی دیتا ہے۔ جہاں طاہرہ ایک صوفے پر بیٹھی  نٹنگ میں لگی ہے  اور  پپو اپنی کتابوں کو الٹ پلٹ کر رہا ہے۔ اس دوران دروازہ کھٹکھٹانے کی آواز سنائی دیتی ہے۔ پپو دروازے کی طرف لپکتا ہے۔ دوسرے ہی لمحہ وہ چیخنے کے انداز میں پکارتا ہے۔۔۔)
پپو:ممی۔۔۔ ممی۔۔۔ 
(طاہرہ گھبرا کر صوفے سے اٹھتی ہے اسی دوران خادم سامنے آتا ہے۔ ایک طرف قیوم خان  اور  دوسری طرف پپو نے سہارا دے رکھا ہے۔ وہ بیمار سا نظر آتا ہے لیکن اس کا سبب کوئی مرض نہیں ، حد درجہ تھکا دینے والی جدوجہد نے اسے جسمانی طور پر چور چور کر دیا ہے۔۔۔)
طاہرہ:میرے اللہ یہ سب کیا ہو گیا؟
(یہ کہتے ہوئے وہ بھی خادم کی طرف لپکتی ہے  اور پپو کو ہٹا  کر سہارا دیتے ہوئے صوفے کی طرف لاتی ہے۔)
خادم:پپو۔۔۔ 
(آواز میں بھاری پن  اور لہجہ کا وقار موجود ہے۔)
پپو:ہاں ، ڈیڈی۔۔۔ 
خادم:طاہرہ۔۔۔ 
طاہرہ:یہ تم نے کیا کر لیا۔۔۔؟
خادم:میں۔۔۔ مجھے۔۔۔ 
(بہت دقتوں کے بعد ان الفاظ کی ادائیگی ہو رہی ہے۔ طاہرہ  اور  قیوم خان اسے بہت احتیاط سے صوفے پر بیٹھاتے ہیں۔ خادم نڈھال سا نیم بے ہوشی کی کیفیت میں گرفتار ہے۔ طاہرہ اس کے قدموں میں بیٹھ جاتی ہے۔ پپو اس کے کاندھے پر ہاتھ رکھے کھڑا ہے۔ قیوم خان کی فکر مندی بھی دیکھنے کے لائق ہے۔۔۔)
خادم:طاہرہ۔۔۔ 
(طاہرہ جواب میں اپنے چہرے کے اتار چڑھاؤ سے جاننا چاہتی ہے کہ خادم کیا چاہتا ہے۔ کسی متوقع المیہ کے خوف نے اسے غمزدہ بنا دیا ہے۔۔۔)
خادم:میرے پاؤں کانپ رہے ہیں۔
(طاہرہ اس کے جوتے کھولتی ہے  اور صوفے کے پیچھے ڈال دیتی ہے۔)
قیوم خان:بھابی، میں ڈاکٹر  کولے کر آتا ہوں۔۔۔ 
(طاہرہ اثبات میں سر ہلاتی ہے ، لیکن خاموش ہے۔ قیوم خان کی یہ آواز گویا خادم نے سنی نہیں۔ قیوم خان باہر چلا جاتا ہے۔)
خادم:پپو کے پاس ہندوستان کا نقشہ ہے نا۔۔۔؟اسے لے آؤ، میری آنکھوں کے سامنے (یہ تمام مکالمے گویا کوئی آدمی اپنی زندگی کے آخری لمحوں میں ادا کر رہا ہو) بندوق کی گولیاں۔۔۔ طاہرہ۔۔۔ بڑی دشمن ہیں۔۔۔  تمہارا خط مل گیا تھا۔۔۔  پپو نقشہ۔۔۔ گندا مت کرو بیٹے۔۔۔  کتنا بھدا ہو گیا ہے۔۔۔  طاہرہ۔۔۔ دروازہ کھول دو۔(طاہرہ  اور پپو کی سسکیاں سنائی دے رہی ہیں)۔۔۔ پپو۔۔۔ روشنی۔۔۔ روشنی۔۔۔ 
(خادم کی آنکھیں پتھرا جاتی ہیں۔ اس کی گردن صوفے پر ایک طرف لڑھک جاتی ہے۔ پپو، خادم کے کاندھے پرسر رکھے رو رہا ہے  اور  طاہرہ اس کے گھٹنے پر سرکو ٹیکے ہوئے ہے۔ غم  و اندوہ سے بھرپور موسیقی ابھرتی ہے۔ دھیرے دھیرے اسٹیج پر سرخ رنگ کی روشنی پھیلتی ہے  اور  پورا اسٹیج سرخ ہو جاتا ہے۔ وائلن کی دھن بجتی رہتی ہے۔ پھر ہلکی سی نیلے رنگ کی روشنی کی ایک لکیر پپو کے جسم پر پڑتی ہے  اور اسی روشنی کی لکیر کے ساتھ وہ آہستہ آہستہ ماں کی طرف بڑھتا ہے  اور اپنے دونوں ہاتھ اس کے سرپر رکھ کر کھڑا ہو جاتا ہے۔۔۔  اس منظر کے ساتھ پردہ گرتا ہے۔)
***

٭٭٭
ان پیج سے تبدیلی، تدوین اور ای بک کی تشکیل: اعجاز عبید
