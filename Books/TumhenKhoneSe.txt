


تمہیں کھونے سے ڈرتا ہوں

عاطف سعید

نظمیں







تمہیں کھونے سے ڈرتا ہوں


میں خواب بہت دیکھتا ہوں
ایسے خواب
جن میں کوئی دکھ کوئی پریشانی نہیں ہوتی
جن میں وصل کے رستے ہجر کی وادی سے ہو کر نہیں گزرتے
جن میں محبت ہمیشہ ادھ کھلے پھول کی طرح خوبصورت
اور بچے کی مسکان کی طرح پاکیزہ ہوتی ہے




کچھ دیر پہلے نیند سے

    کل رات جانے کیا ہوا
    کچھ دیر پہلے نیند سے
    کچھ اشک ملنے آ گئے
    کچھ خواب بھی ٹوٹے ہوئے
    کچھ لوگ بھی بھولے ہوئے



کہا تھا ناں!


کہا تھا ناں
مجھے تم اِس طرح سوتے ہوئے مت چھوڑ کر جانا
مجھے بے شک جگا دینا
بتا دینا
محبت کے سفر میں ساتھ میرے چل نہیں سکتیں
جدائی میں, ہجر میں, ساتھ میرے جل نہیں سکتیں
تمہیں رستہ بدلنا ہے





محبت کی ایک نظم

چھپانا راز اس دل کے
اگر تم چھوڑ دو جاناں
تمہیں مجھ سے محبت ہے
اگر تم بول دو جاناں
تو جیون کے سفر میں
راستہ آسان ہو جائے
ہمارے پاس بھی جینے کا
کچھ سامان ہو جائے
وگرنہ ہم
تمہارے دل کے دروازے کے باہر
آس میں بیٹھے رہیں گے
تم کبھی تو بند دروازے کو کھولو گی
مرے شانے پہ سر رکھ کر
کبھی دھیرے سے بولو گی
مجھے تم سے محبت ہے



ذرا سی بے سکونی ہے

    مجھے اس زندگانی سے
    کوئی شکوہ نہیں لیکن
    ذرا سی بے سکونی ہے
    نجانے کیوں میرے دل میں
    عجب اک خوف رہتا ہے
    مجھے محسوس ہوتا ہے





ابھی اک آس باقی ہے

بہت دن سے
مجھے کچھ اَن کہے الفاظ نے بے چین کر رکھا ہے
مجھے سونے نہیں دیتے
مجھے ہنسنے نہیں دیتے
مجھے رونے نہیں دیتے




آج پھر شام ڈھلے۔ ۔ ۔ 


    پھر وہی درد سا جاگا ہے رگوں میں میری
    پھر وہی آہ سے نکلی ہے میرے سینے سے
    پھر وہی خواب سے ٹوٹے ہیں میری آنکھوں میں
    پھر وہی درد کی تلخی ہے میری باتوں میں




عادتیں

لاکھ چاہو بدل نہیں سکتیں
زندگی سے نکل نہیں سکتیں
عادتیں بھی عجیب ہوتی ہیں





Tragedy



    اُس کے مرنے پہ بہت لوگ جمع تھے عاطف
    زندگی بھر جو ترستا رہا لوگوں کے لیے




اور کچھ نہیں بدلا


    اور کچھ نہیں بدلا
    آج بعد مدت کے
    میں نے اُس کو دیکھا ہے
    وہ ذرا نہیں بدلی!
    اب بھی اپنی آنکھوں میں
    سو سوال رکھتی ہے
    چھوٹی چھوٹی باتوں پہ




وعدہ


مرا وعدہ یہ ہے تم سے
تمہیں اتنا میں چاہوں گا
کہ دنیا میں کہیں پر بھی!
محبت کے حوالے سے
کبھی جو بات نکلے گی



مجھے تم کیا بتاؤ گی

مجھے تم کیا بتاؤ گی ؟

کہ جب سے مجھ سے بچھڑی ہو
بہت بےچین رہتی ہو
مری باتیں ستاتی ہیں
مرے لفظوں کے جگنو!
ایک پل اوجھل نہیں ہوتے
مری نظمیں رُلاتی ہیں
مری آنکھیں جگاتی ہیں

مجھے تم کیا بتاؤ گی ۔۔

کہ تم نے بارہا اُن اجنبی چہروں کے جنگل میں
مرے چہرے کو ڈھونڈا ہے
کسی مانوس لہجے پر
کسی مانوس آہٹ پر
پلٹ کر ایسے دیکھا ہے
کہ جیسے تم میری موجودگی محسوس کرتی ہو!

مجھے تم کیا بتاؤ گی!

کہ کتنی شبنمی شامیں
ٹہلتے، سوچتے گزریں
کہ کتنی چاندنی راتیں
دُعائیں مانگتے گزریں
کہ کتنے اشک ایسے تھے
جو گِرتے ہی رہے دل میں

مجھے تم کیا بتاؤ گی ۔۔

مری جاں! میں سمجھتا ہوں
تمھاری اَن کہی باتیں
کہ میں ان موسموں کے ایک اک رستے سے گزرا ہوں
میں اب بھی لفظ چُنتا ہوں
میں اب بھی اشک بُنتا ہوں
کہ جب سے تم سے بچھڑا ہوں
تمھاری ذات پر گزرے
میں ہر موسم میں رہتا ہوں
تو پھر تم کیا سناؤ گی؟؟؟
مجھے تم کیا بتاؤ گی؟؟؟




خود فریبی


    ابھی تک تو ہم خود فریبی کی دھند میں
    یوں ہاتھوں کو تھامے
    جدائی کے خدشوں کو دل سے نکالے
    چلے جا رہے ہیں
    مگر دھند چھٹے گی




Difference


    بچھڑنے اور جدائی میں ذرا سا فرق ہوتا ہے
    جدا ہو کر کسی سے پھر کبھی کوئی نہیں ملتا
    بچھڑ جائیں تو ملنے کا کوئی امکان رہتا ہے
   جدا ہو کر کسی کی یاد دل میں رہ نہیں سکتی




ایک  SMS


    جس دن تجھ سے بات نہیں ہوتی
    یوں لگتا ہے دن نہیں چڑھتا
    یوں لگتا ہے رات نہیں ہوتی



ابھی تو رات باقی ہے


    ابھی تارے چمکتے ہیں
    ابھی سورج نکلنے میں
    ذرا تاخیر باقی ہے
    ابھی تیری کہی باتیں
    مری پلکوں پہ بیٹھی ہیں
    ابھی منظر جدائی کا
    مری آنکھوں میں ٹھہرا ہے
    ابھی اک آس کا دیپک
    مری آنکھوں میں جلتا ہے
    ابھی جو خود سے کہنی ہے
    وہ مشکل بات باقی ہے
    ابھی کچھ دیر رونا ہے
    ابھی تو رات باقی ہے



مجھے تم سے محبت ہے


مری جاں ٹھیک کہتی ہو
ہماری اس محبت کا
بھلا کیا فائدہ ہو گا
ہمارے درمیاں جو دوریاں ہیں
کم نہیں ہوں گی



جیت


    تم سے ملنے کا وعدہ تھا
    جی کرتا تھا
    جیسے مجھ کو تڑپاتی ہو
    ویسے ہی تم کو تڑپاؤں





ابھی اک موڑ آیا ہے


    ابھی اک موڑ آیا ہے
    ابھی منزل نہیں آئی
    ابھی اپنے دیے سے
    اور کتنے ہی دیے مجھ کو جلانے ہیں
    ابھی تو اِس سفر میں
    اور کتنے موڑ آنے ہیں
    ابھی میں تازہ دم ہوں



بے بسی


کس قدر بے بسی تھی لہجے میں
تو نے جب مجھ سے کہا تھا اک دن
میں تمہیں سوچتی کیوں رہتی ہوں




بے بسی پر ایک اور نظم


عجیب سی بے بسی ہے یہ
تمہیں کہہ بھی نہیں سکتا
مجھے تم سے محبت ہے




جدائی کے بعد پہلی نظم


شفق روئی ہوئی آنکھوں کی مانند
ستارے مجھ کو آنسو دِکھ رہے ہیں
مجھے اِن پتیوں کی سرسراہٹ




مجھے لکھنے کی خواہش ہے


مجھے لکھنے کی خواہش ہے
مگر لکھا نہیں جاتا
مرے الفاظ دل کی آہنی دیوار سے سر پھوڑتے ہیں
اور انہیں اظہار کا
رستہ نہیں ملتا
مری آنکھیں




تری آنکھوں سی آنکھیں


    تری آنکھوں سی آنکھیں
    آج اک چہرے پہ دیکھی ہیں
    وہی رنگت بناوٹ
    اور ویسی بے رُخی اُن میں
    بچھڑتے وقت جو میں نے





مجھے کچھ دیر سونے دے


مجھے کچھ دیر سونے دے
سنو!
میں تھک گیا ہوں




نجانے کیوں مجھے لگتا ہے ایسا

نجانے کیوں مجھے لگتا ہے ایسا
کہ وہ کچھ مجھ سے کہنا چاہتا ہے
اے میرے کم سخن ساتھی
میری بنجر سی آنکھوں سے
کوئی دھوکا نہیں کھاؤ
کہ تم کب دیکھ سکتی ہو

نجانے کیوں مجھے لگتا ہے ایسا
کہ وہ کچھ مجھ سے کہنا چاہتا ہے
اے میرے کم سخن ساتھی
میری بنجر سی آنکھوں سے
کوئی دھوکا نہیں کھاؤ
کہ تم کب دیکھ سکتی ہو



کسی موسم میں بھی جاناں


کسی موسم میں بھی جاناں
کسی موسم میں بھی جاناں
ہماری یاد کا دل سے
اگر جو رابطہ ٹوٹے
تو دل کو دوش مت دینا
سمجھ لینا




محبت کچھ نہیں ہوتی


    مجھے اکثر یہ کہتی تھی محبت کچھ نہیں ہوتی
    ہجر کا خوف بے مطلب‘ وصل کے خواب بے معنی
    کوئی صورت نگاہوں میں کہاں دن رات رہتی ہے
    اسے کیوں خامشی کہیے کہ جس میں بات رہتی ہے
    یہ آنسو بے زباں آنسو بھلا کیا بول سکتے ہیں
    کہاں دل میں کسی کی یاد سے طوفان اٹھتے ہیں
    کہاں پلکوں کے سائے میں نمی دن رات رہتی ہے
    کہاں ہوتی ہیں وہ آنکھیں جہاں برسات رہتی ہے
    مجھے اکثر یہ کہتی تھی محبت کچھ نہیں ہوتی!
    مگر جب آج برسوں بعد میں نے اُس کو دیکھا ہے
    کہ اُس کی جھیل آنکھوں میں ہجر کا خوف رہتا ہے
    وصل کے خواب رہتے ہیں وہاں برسات رہتی ہے
    یوں لگتا ہے کئی راتوں سے وہ سوئی نہیں شاید
    یوں لگتا ہے کسی کی یاد اب دن رات رہتی ہے
    اور اس کی نرم پلکوں کے حسیں سائے بھی گیلے ہیں
    اور اُس کی خامشی ایسی کہ جس میں بات رہتی ہے
    مجھے اب وہ نہیں کہتی محبت کچھ نہیں ہوتی
    کہ اب شاید محبت کی وہ سب رمزیں سمجھتی ہے




ہوا کے ہاتھ ایک پیغام

اُسے کہنا
ابھی تک دل دھڑکتا ہے
ابھی تک سانس چلتی ہے
ابھی تک یہ میری آنکھیں
سہانے خواب بنتی ہیں
میرے ہونٹوں کی جنبش میں
تمہارا نام رہتا ہے



یہی ہوا ناں


یہی ہوا ناں
کہ تم نے مجھ کو بھلا دیا ہے
جو نقشِ الفت تمہارے دل پہ کھدا ہوا تھا
اُسے کھرچ کے مٹا دیا ہے
مجھے خبر ہے





Celebration


    کتنی مدت بعد تمہاری یاد آئی ہے
    یوں لگتا ہے جیسے دل یہ رک جائے گا
    یوں لگتا ہے جیسے آنکھیں
    اپنے سارے آنسو رو کر
    بالکل بنجر ہو جائیں گی





گزارش


سنو
اتنی گزارش ہے
کہ جب یہ نام تیرا نام میرا جڑ نہیں سکتا
تو اپنے نام کے سنگ نام جوڑا مت کر کوئی




عجب پاگل سی لڑکی ہے


عجب پاگل سی لڑکی ہے
مجھے ہر خط میں لکھتی ہے
مجھے تم یاد کرتے ہو؟ تمھیں میں یاد آتی ہوں؟
مری باتیں ستاتی ہیں
مری نیندیں جگاتی ہیں
مری آنکھیں رلاتی ہیں
دسمبر کی سنہری دھوپ میں اب بھی ٹہلتے ہو
کسی خاموش رستے سے کوئی آواز آتی ہے؟
ٹھٹھرتی سرد راتوں میں تم اب بھی چھت پہ جاتے ہو
فلک کے سب ستاروں کو مری باتیں سناتے ہو
کتابوں سے تمھارے عشق میں کوئی کمی آئی
یا میری یاد کی شدت سے آنکھوں میں نمی آئی
عجب پاگل سی لڑکی ہے
مجھے ہر خط میں لکھتی ہے
جواباً اس کو لکھتا ہوں
مری مصروفیت دیکھو
سحر سے شام آفس میں چراغ عمر جلتا ہے
پھر اس کے بعد دنیا کی کئی مجبوریاں پاؤں میں بیڑی ڈال رکھتی ہیں
مجھے بے فکر، چاہت سے بھرے سپنے نہیں دکھتے
ٹہلنے، جاگنے، رونے کی فرصت ہی نہیں ملتی
ستاروں سے ملے عرصہ ہوا ناراض ہوں شاید
کتابوں سے شغف میرا ابھی ویسے ہی قائم ہے
بس اب اتنا ہوا ہے میں انھیں عرصہ میں پڑھتا ہوں
تمھیں کس نے کہا پگلی تمھیں میں یاد کرتا ہوں؟
کہ میں خود کو بھلانے کی مسلسل جستجو میں ہوں
تمھیں نہ یاد آنے کی مسلسل جستجو میں ہوں
مگر یہ جستجو میری بہت ناکام رہتی ہے
مرے دن رات میں اب بھی تمھاری شام رہتی ہے
مرے لفظوں کی ہر مالا تمھارے نام رہتی ہے
تمھیں کس نے کہا پگلی مجھے تم یاد آتی ہو؟
پرانی بات ہو جو لوگ اکثر گنگناتے ہیں
انھیں ہم یاد کرتے ہیں جنھیں ہم بھول جاتے ہیں
عجب پاگل سی لڑکی ہو
مری مصروفیت دیکھو
تمھیں دل سے بھلاؤں تو تمھاری یاد آئے نا!
تمھیں دل سے بھلانے کی مجھے فرصت نہیں ملتی
اور اس مصروف جیون میں
تمھارے خط کا اک جملہ
تمھیں میں یاد آتی ہوں
مری چاہت کی شدت میں کمی ہونے نہیں دیتا
بہت راتیں جگاتا ہے مجھے سونے نہیں دیتا
سو اگلی بار اپنے خط میں یہ جملہ نہیں لکھنا!
عجب پاگل سی لڑکی ہے، مجھے پھر بھی یہ کہتی ہے
مجھے تم یاد کرتے ہو؟ تمھیں میں یاد آتی ہوں؟


ماں


ماں کی ممتا، چھاؤں گھنیری ،ٹھاٹھیں مارتی رحمت
ماں اک ایسی ہستی جس کے پاؤں تلے ہے جنت
ماں کی نظر میں چمکے ہر دم چاہت کا اک نور
خوش قسمت انسان وہی ہے ملی یہ جس کو راحت
ماں کی دعا سے ٹل جائے ہر ایک بلائے جان
ہاتھ دعا کو اٹھ جائیں تو مٹ جائے ہر وحشت
دنیا بھر کی خوشیوں سے بھر جائے اس کا دامن
جس نے دل سے کی ہو اپنی پیاری ماں کی خدمت
ماں زندہ تو قدم قدم پر اس کی دعائیں ساتھ
اس کے دم سے گھر کے کونے کونے میں اک برکت
بعد خدا کے ہستی یہ وہ جو ٹھہری رحمن
انسانی رشتوں میں سب سے بڑھ کر ماں کی عظمت
ماں کا سایہ رہے سلامت مجھ پر اے عاطف
روز نظر یہ دیکھنا چاہے ماں کی پیاری صورت


وہ رنگوں میں ڈھلی لڑکی ۔۔۔


    وہ رنگوں میں ڈھلی لڑکی
    کبھی جب بات کرتی ہے
    تو اس کے لفظ خوشبو کی طرح محسوس ہوتے ہیں
    وہ ہنستی ہے تو جیسے سارا عالم اس ہنسی میں ڈوب جاتا ہے
    وہ لب اس کے، وہ آنکھیں اور وہ چہرے کی شادابی
    کہ جیسے اپسرا کوئی
    وہ میرا نام لیتی ہے تو میری روح میں جیسے نشہ سا اک اُترتا ہے
    مرا مَن جھوم اٹھتا ہے
    وہ رنگوں میں‌ڈھلی لڑکی
    جھکائے اپنی پلکوں کو کبھی مجھ سے جو کہتی ہے
    مجھے تم سے محبت ہے
    تو اس کا شرمگیں لہجہ، یقیں مجھ کو دلاتا ہے کہ دُنیا خوبصورت ہے
    وہ رنگوں میں ڈھلی لڑکی
    اُداسی کے گھنے سایوں کو جب بھی اوڑھ لیتی ہے
    مرا دل خون روتا ہے
    میں اس کی شربتی آنکھوں کے نم سے بھیگ جاتا ہوں
    وہ رنگوں میں ڈھلی لڑکی
    جسے مجھ سے محبت ہے
    مرا اظہار سنتی ہے تو پھر سب بھول جاتی ہے
    جھکائے اپنی پلکوں کو وہ ایسے مسکراتی ہے
    کہ جیسے اپسرا کوئی
    وہ رنگوں میں ڈھلی لڑکی
    مرے لفظوں میں رہتی ہے
    مجھے اکثر یہ کہتی ہے
    مجھے تم سے محبت ہے



مری بیاری بجو آپ ہیں


کچھ لوگ بہت ہی پیارے ہوتے ہیں
زندگی سے بڑھ کر پیارے ہوتے ہیں
جن کو سوچنے سے خیال مہکتے ہیں
جب کو دیکھنے سے آنکھوں میں ٹھنڈک اُترتی ہے
جب سے بات کرنے سے لفظ قیمتی ہو جاتے ہیں
جب کو چاہنے سے دل کی پیاس مٹ جاتی ہے
روح سرشار ہو جاتی ہے
جب کی باتیں سرمایہ حیات بن جاتی ہیں
جن کی پسند میں ڈھلنے کو دل چاہتا ہے
جن کی مرضی پہ چلنے کو جی چاہتا ہے
جن کی مسکراہٹ، ہزار غموں کو دھو دیتی ہے
جن کا ایک آنسو کائناتِ دل میں طوفان برپا کر دیتا ہے
جن کو سُکھ دینے کو دل چاہتا ہے
جن کی دُکھ لینے کو جی چاہتا ہے
جن کا فراق بہت رُلاتا ہے
جن سے ملنا اچھا لگتا ہے، بہت اچھا لگتا ہے
کچھ لوگ بہت ہی پیارے ہوتے ہیں
وہ کچھ نہیں کہتے مگر سُنائی دیتے ہیں
وہ سامنے نہیں آتے مگر دکھائی دیتے ہیں
دل ہر موسم میں اُن کا ساتھ چاہتا ہے
وہ زندگی کی ہر خوبصورتی سے خوبصورت ہوتے ہیں
کبھی یوں چونکا دیتے ہیں
جیسے یونہی بے ارادہ مانگی دُعا پوری ہو جائے
یا یونہی بے ارادہ بولا جملہ شعر بن جائے
یا یونہی بے ارادہ کھنچی لکیر تصویر میں ڈھل جائے
صبح کی پہلی کرن کی طرح،
کبھی وہ سارا دن چمکا دیتے ہیں
اور کبھی چودہ کے چاند کی طرح
راتیں جگمگا دیتے ہیں
کبھی ڈوبتے دل کا سہارا بن جاتے ہیں
اور کبھی !
انجانے میں اَ گنت خوشیاں جھولی میں بھرتے ہیں
لبوں پہ مسکان سجا کر،
آنسو اپنی پلکوں سے پونچھ لیتے ہیں
کچھ لوگ بہت ہی پیارے ہوتے ہیں
اپنوں سے بڑھ کر اپنے ہوتے ہیں
ہر انسان کو اپنے جیون میں
ایسا کوئی نہ کوئی ملتا ہے،
جو اپنوں سے بڑھ کے اپنا ہوتا ہے
اور میرے لیے!
مری بیاری بجو آپ ہیں
جو ہر دم دُعاؤں کی طرح میرے ساتھ ہیں




مجھے تم سے محبت ہے


مری جاں ٹھیک کہتی ہو
ہماری اس محبت کا
بھلا کیا فائدہ ہو گا
ہمارے درمیاں جو دوریاں ہیں
کم نہیں ہوں گی




چار مصرعے



تمناؤں کے سب دَر کھولتا ہے
تری آنکھوں کا لہجہ بولتا ہے
چھپانے کی کوئی صورت نہیں ہے
کوئی اوپر سے سب کچھ دیکھتا ہے




دوست جیسی کبھی دشمن کی طرح لگتی ہے
زندگی تو کسی اُلجھن کی طرح لگتی ہے
ایک لمحے میں میرے من کو بھگو دیتی ہے
اُس کی ہر بات ہی ساون کی طرح لگتی ہے



جو سمجھو پیار محبت کا اتنا افسانہ ہوتا ہے
کچھ آنکھیں پاگل ہوتی ہیں کچھ دل دیوانہ ہوتا ہے
کیوں آنکھیں چوکھٹ پر رکھ کر تم دنیا بھول کے بیٹھے ہو
کب چھوڑ کے جانے والے کو پھر واپس آنا ہوتا ہے





اُس کی پلکوں پہ کوئی خواب سجا رہنے دے
حبس بڑھ جائے گا اِس در کو کھلا رہنے دے
میرے مالک تو بھلے چھین لے گویائی میری
میرے ہونٹوں پہ فقط ایک دعا رہنے دے


غموں سے اس قدر ہے دوستی اب
خوشی کی بھی نہیں مجھ کو خوشی اب
خدا جانے اسے کیا ہو گیا ہے
بہت ہی بولتی ہے خامشی اب




محبتوں کا بھرم کھولتے ہیں سناٹے
ہجر کی شب میں بہت بولتے ہیں سناٹے
کسی کسی کو یہ اتنا نواز دیتے ہیں
کسی کسی کو بہت رولتے ہیں سناٹے



اس طرح کے حادثے مجھ کو ستانے لگ گئے
بھول بیٹھا تھا جنہیں وہ یاد آنے لگ گئے
بس یہ کہنا تھا مجھے تم سے محبت ہے مگر
یہ بتانے میں مجھے کتنے زمانے لگ گئے



کچھ اس طرح سے تمہارا خیال رکھا ہے
تمہارے واسطے خود کو سنبھال رکھا ہے
یوں لگ رہا ہے کہ بارش میں دھوپ نکلی ہے
خوشی میں اس طرح تم نے ملال رکھا ہے


ہجر اُگنے لگا ہے پوروں پر
دل میں کیا بیج بو گئی ہو تم
ایک لمحے کو سوچتی بھی نہیں
کتنی مصروف ہو گئی ہو تم




کچھ خوشی کے سائے میں اور کچھ غموں کے ساتھ ساتھ
زندگی کٹ ہی گئی ہے الجھنوں کے ساتھ ساتھ!
آج تک اُس کی تھکن سے دُکھ رہا ہے یہ بدن!!
اک سفر میں نے کیا تھا خواہشوں کے ساتھ ساتھ


بدل گئی ہے یہ زندگی اب سبھی نظارے بدل گئے ہیں
کہیں پہ موجیں بدل گئی ہیں کہیں کنارے بدل گئے ہیں
بدل گیا ہے اب اس کا لہجہ اب اُس کی آنکھیں بدل گئی ہیں
وہ چاند چہرہ ہے اب بھی ویسا میرے ستارے بدل گئے ہیں




کہیں ایسا کبھی دیکھا نہیں ہے
وہ میرا ہو کے بھی میرا نہیں ہے
سمندر بانٹتا پھرتا ہے پانی
مگر اب کوئی بھی پیاسا نہیں ہے


    آج سارا دن تمہاری یاد کے بادل رہے
    آج ساری رات اپنی دھڑکنیں گنتا رہا
    کون سے موقع پہ تم نے یاد کس طرح رکھا
    شیلف میں رکھی ہوئی سب خوشبوئیں گنتا رہا





ہاتھ ہاتھوں میں جب تمہارا تھا
خواب وہ زندگی سے پیارا تھا
میں نے دیکھے تھے خواب میں آنسو
یہ بھی شاید کوئی اشارہ تھا


میں دوستی کے عجب موسموں میں رہتا ہوں
کبھی دعاؤں کبھی سازشوں میں رہتا ہوں
جو تم ذرا سا بھی بدلے تو جان لے لو گے
میں کچھ دنوں سے عجب واہموں میں رہتا ہوں




کب ملے غیر کی پناہوں سے
درد ملتے ہیں آشناؤں سے
خشک پتوں کو ناچتے دیکھا
گیت سنتا رہا ہواؤں سے


محبت کو بھلانا چاہیے تھا
مجھے جی کر دکھانا چاہیے تھا
مجھے تو ساتھ اس کا بھی بہت تھا
اسے سارا زمانہ چاہیے تھا




کچھ اس طرح سے تمہارا خیال رکھا ہے
تمہارے واسطے خود کو سنبھال رکھا ہے
یوں لگ رہا ہے کہ بارش میں دھوپ نکلی ہے
خوشی میں اس طرح تم نے ملال رکھا ہے



کسی کی یاد کی پرچھائیوں میں چھوڑ گیا
یہ کون پھر سے مجھے آندھیوں میں چھوڑ گیا
مہک رہا ہوں صبح و شام تیری یادوں میں
ترا وجود مجھے خوشبوؤں میں چھوڑ گیا





کبھی قیاس کبھی وہ گمان بدلے گا
میں جانتا تھا وہ اپنا بیان بدلے گا
مری آنکھوں میں بھی رہنا تجھے قبول نہیں
بتا کہ اور تو کتنے مکان بدلے گا


تیرے میرے بیچ زمانہ پڑتا ہے
دل کو کتنی بار بتانا پڑتا ہے
ٹھہر گئی ہے بات مقدر پر آ کر
خود کو یہ اکثر سمجھانا پڑتا ہے





کون کہتا ہے محبت نام ہے رسوائی کا
کب سنا ہے پھول کو شبنم نے میلا کر دیا
ڈھونڈتا پھرتا ہے اب وہ دوستوں کو ہر طرف
دوستی کے شوق نے اُس کو اکیلا کر دیا



زمانے سے جدا لگنے لگا ہے
وہ کتنا با وفا لگنے لگا ہے
یہ کیسے دور میں ہم جی رہے ہیں
بشر بھی اب خدا لگنے لگا ہے




محبت کی طبیعت میں اگرچہ غم نہیں ہوتا
مگر خدشہ جدائی کا غموں سے کم نہیں ہوتا
کوئی جگنو کوئی تارا کہیں سے ڈھونڈ کر لاؤ
گھروں کو پھونک دینے سے اندھیرا کم نہیں ہوتا


آج تک میں نہیں سمجھا تیری دنیا کیا ہے
اے خدا تو ہی بتا دے یہ تماشا کیا ہے
یہ سنا ہے لکیروں کی زباں ہوتی ہے
بول دیتی ہیں کہ اِس ہاتھ میں لکھا کیا ہے




    میرے اندر سانس لینا چھوڑ دے
    اے اداسی! میرا پیچھا چھوڑ دے
    چاند کیا آنگن میں اترا ہے کبھی
    سن مری جاں یہ تمنا چھوڑ دے


مجھے خود سے مُکرنا پڑ گیا ہے
ترے سانچے میں ڈھلنا پڑ گیا ہے
یہ آنکھیں اس لیے خوں رنگ ہوئی ہیں
مجھے آنسو نگلنا پڑ گیا ہے





لہو رونے سے ڈرتا ہوں جدا ہونے سے ڈرتا ہوں
مری آنکھیں بتاتی ہیں کہ میں سونے سے ڈرتا ہوں
مری انگلی پکڑ لینا مجھے تنہا نہیں کرنا
یہ دنیا ایک میلہ ہے تمہیں کھونے سے ڈرتا ہوں
٭٭٭

http://forum.urduworld.com/f904/
http://atifsaeed.urdupoet.net/toc.php
پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ،اور کتابیں ڈاٹ آئی فاسٹ نیٹ داٹ کام کی مشترکہ پیشکش
http://urdulibrary.org,  http://kitaben.ifastnet.com

