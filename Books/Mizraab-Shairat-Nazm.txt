مضراب

شاعرات نمبر

حصہ دوم: منظومات



فاخرہ بتول


چلو ساحل پہ جا کر۔۔۔۔۔۔۔

چلو ساحل پہ جا کر اپنی پلکوں سے ،
سنہرا جال بنتے ہیں 
سمندر میں اتر کر،
سیپیوں سے کچھ سریلے تال بنتے ہیں 
چلو اب انگلیوں کی نرم پوروں سے ،
ذرا خوشبو کو چنتے ہیں 
ذرا ہم درد کو چھوتے ہیں ، اس کی بات سنتے ہیں 
چلو ساحل پہ جا کر۔۔۔۔۔۔
گلابوں کی کنواری پتیوں پر شبنمی موتی،
چمک اٹھتے ہیں لحظے کو ،
مگر پھر بجھ بھی جاتے ہیں 
کہ دشتِ آرزو کی ریت آنکھوں میں کھٹکتی ہے 
چلو ساحل پہ جا کر۔۔۔۔۔۔
رو پہلی چاند کی کرنوں کو مٹھی بیچ بند کر کے ،
ہواؤں سے بھی ساتوں سر چراتے ہیں 
چلو مٹی کا اِک چھوٹا سا دونوں گھر بناتے ہیں 
گھڑی بھر کو سِہی پر کھل کے دونوں مسکراتے ہیں 
جو لکھے جا چکے ہیں پتھروں پر، خشک پتوں پر،
وہ ماہ و سال گنتے ہیں 
چلو ساحل پہ جا کر اپنی پلکوں سے ،
سنہرا جال بنتے ہیں 
.........

مرد اور کمٹمنٹ


تمہیں پانے ، اپنا بنانے کی خواہش بالکل ایسے ہی تھی
جیسے موسم ِ خزاں میں گلابوں کی تمنا کرنا
کاغذ کے پھولوں کا مہکنا
صحرا سے پانی طلب کرنا
پتھر سے حالِ دل کہنا
اہل زر کے دلوں میں جذبۂ محبت پنپنا
رگوں میں خون کی جگہ پارہ دوڑنا،
آج کے دور میں سچ بولنا،
یا پھر کسی بھی دور میں ،
کسی بھی مرد کا اپنی کمٹمنٹ کو پورا کرنا
.........


"ڈائنا سَور۔۔۔۔"

سارے مرد ایک جیسے نہیں ہوتے 
ان میں کچھ کمِٹیڈ بھی ہوتے ہیں 
لیکن سنا ہے اب یہ قسم نایاب ہو گئی ہے 
جیسے "ڈائنا سَور۔۔
۔۔۔۔۔۔۔۔۔
میں کیا تھی۔۔۔۔۔۔۔؟


اس نے کہا
تم بہت منفرد، بہت خاص، لڑکی ہو
 اور میں نے کہکشاں قدموں تلے روند ڈالی
اس نے کہا
تم بہت عام سی لڑکی ہو
 اور میں نے چپکے سے مٹی اوڑھ لی
........


انا اک ناؤ ہے 

انا وہ ناؤ ہے 
جس کا مسافر صرف موجوں کے 
جلو میں زندگی اپنی
بیتا دیتا ہے کچھ ایسے ، نہیں اس کو خبر ہوتی
کہ چاروں سمت پانی میں 
لگائے گھات بیٹھا ہے 
بڑا گمبھیر سنٌاٹا
......

ستم گر

زہر میں ڈوبی نوکوں والے 
تیر چلائے سارے اس نے تاریکی میں 
لیکن اس کو خوب خبر تھی
گھور اندھیری سب راہوں میں 
میں نے آنکھیں رکھ چھوڑی ہیں 
.......


منافق

کہا اس نے کہ شاخوں سے 
جدا پھولوں کو کرنے کی
ہواؤں کی جو سازش ہے ، اسے اچھی نہیں لگتی
فقط اک پل کو جی چاہا
اسے اتنا تو کہہ دوں آج
محبت پھول کی ان پتیوں سے بڑھ کے نازک تھی
جسے قدموں تلے اس نے 
کبھی کا روند ڈالا ہے 
......


تجویز

زیادہ سے زیادہ یہ ہوگا
دل کی دھڑکن تھم جائے گی
لوگ ہنسیں گے اور کہیں گے 
ہم تو پہلے ہی کہتے تھے 
برف پگھل سکتی ہے لیکن
بھڑک اٹھے ، یہ ناممکن ہے 
چھوڑو، جو بھی کہتے ہیں ،کہنے دو ان کو
آؤ جاناں !
آج وفا کا آخری ناطہ بھی توڑ کے دیکھیں 
.........


جھوٹا

وہ کہتا تھا
ہتھیلی پر خزاں رت میں 
مرا جب نام لکھو گی
تو تم خوشبو کی صورت میں 
مجھے نزدیک پاؤ گی
اسے شاید خبر ہو گی
خزاں رت میں ہتھیلی پر
ہمیشہ خار اگتے ہیں 

۔۔۔۔۔۔۔۔۔۔


ثمینہ راجہ

کیا مرے خواب مرے ساتھ ہی مر جائیں گے 

ساز خاموش کو چھوتی ہے ۔۔۔۔۔ذرا آہستہ
ایک امید ۔۔۔۔۔کسی زخمۂ جاں کی صورت
لب پر آتے ہیں دل و ذہن سے الجھے یہ سوال
کسی اندیشے کے مانند ۔۔۔۔۔گماں کی صورت

ذہن کے گوشۂ کم فہم میں سویا ہوا علم
جاگتی آنکھ کی پتلی پہ۔۔۔۔۔۔۔۔۔نہیں اترے گا
ڈوب جائے گا اندھیرے میں وہ نادیدہ خیال
جو چمکتا ۔۔۔۔۔تو کسی دل میں اجالا کرتا

جسم پر نشّے کے مانند ۔۔۔۔۔تصوّر کوئی
دل میں تصویر مجسّم کی طرح کوئی وصال
دفن ہو جائے گا اک ٹھہرے ہوئے پانی میں 
میری آنکھوں کی طرح عشق کا یہ ماہ جمال

ایک ہی پل میں بکھر جائے گا شیرازۂ جاں 
ایک ہی آن میں کھو جائے گی لے ہستی کی
عمر پر پھیلی۔۔۔۔۔بھلے وقت کی امید جو ہے 
ایک جھٹکے سے یہ دھاگے کی طرح ٹوٹے گی

کیا بکھر جائیں گے ۔۔۔۔۔نظمائے ہوئے یہ کاغذ
یا کسی دست ملائم سے ۔۔۔۔۔سنور جائیں گے 
کیا ٹھہر جائیں گے اس لوح پہ سب حرف مرے 
یا مرے ساتھ ۔۔۔۔۔زمانے سے گزر جائیں گے 

میری آواز کی لہروں سے ، یہ بنتے ہوئے نقش
کیا ہوا کی کسی جنبش سے ، بکھر جائیں گے 
زندہ رہ جائیں گے ۔۔۔۔۔تعبیر محبت بن کر
یا مرے خواب، مرے ساتھ ہی مر جائیں گے ؟
......


بیس برس کے خود کش حملہ آور کے نام

جن آنکھوں کو
خواب محبت کی پہلی من موہنی دستک سے کھلنا تھا
وہ آنکھیں اک وحشت ناک دھماکے 
کے خونی جھٹکے سے …بند ہوئی ہیں 
بھورے بھورے بال الجھے ہیں … اک جھاڑی سے 
تن کی دھجی دھجی رستوں پر بکھری ہے 
مارنے اور مر جانے کی اندھی خواہش میں 
کس بدلے کی بھاؤنا… ایک شعلے کی صورت
اس نازک تن میں جلتی تھی
دشمن کو بن پہچانے ہی
بیس برس کے اس سینے میں 
کیوں اتنی نفرت پلتی تھی؟
بیس برس کی عمر تو ماں کی سبز دعاؤں سے اُگتی ہے 
بیس برس کی آنکھوں کے محمل میں تو لیلیٰ رہتی ہے 
بیس برس کا دل تو عشق کی اونچی لَو سے 
سرخ چراغ بنا رہتا ہے 
اپنے انجانے جذبوں کا
خود ہی سراغ بنا رہتا ہے 
کس نے تمہارے روشن دل کو نفرت کرنا سکھلایا تھا
لمبی عمر کی… سبز دعاؤں والی رُت میں 
کس ظالم نے موت کا سپنا دکھلایا تھا؟
کس نے کہا، اس آگ میں جل کر تم کو شہادت مل جائے گی
کس نے بتایا، موت کی کالی راہ پہ جنت مل جائے گی
بیس برس کے کم سنِ دل کو
پہلی چاہت مل جائے گی؟
۔۔۔۔۔۔۔۔


یروشلم

منار مقدّس پہ ---- وعدے کی تصدیق بن کر
فرشتوں کے شانوں پہ ہاتھوں کو پھیلائے 
اک روز عیسٰی جو اترا
تو عیسٰی کی حیران آنکھوں نے دیکھا،

سلیماں کے ہیکل میں 
سونے کے بچھڑے کی مورت سجی تھی
فضاؤں میں ''لا '' کی صدا تھی
ہواؤں کی آواز نوحہ سرا تھی

منار مقدّس کے نیچے بسی
کلمہ گوؤں کی سخت وحشت زدہ بستیوں پر
عجب سحر خاموش چھایا تھا
فرعون دوراں کے قانون شب رنگ سے 
تابش نور حق پر، اندھیرے کا پہرہ تھا
جبر مسلسل کے ہاتھوں میں جکڑی ہوئی----- وقت کی نبض تھی
گنگ تھی ساری صدیوں کی آواز
 اور عہد موجود کی چشم انصاف ----- پتھرا چکی تھی

فلسطیں کی خاک لہو رنگ پر ----- پاؤں رکھا
تو عیسٰی کی حیران آنکھوں نے دیکھا،

محمّد کی مظلوم امّت کے 
معصوم پھولوں کے ہاتھوں میں پتھر تھے 
 اور سامنے ---- امّت سامری کی سپہ تھی
وہ پتھر نشانوں پہ لگتے نہیں تھے 
مگر امّت سامری کی کسی توپ کا قہر
اپنے نشانوں سے ہرگز نہیں چوکتا تھا
فضاؤں میں ''لا '' کی صدا تھی
وہ ''لا '' کی صدا جو زمیں پر بپا تھی
وہ ''لا'' کی صدا جو فلک کے 
کناروں پہ نوحہ سرا تھی

زمیں سے فلک تک
اسی اک صدائے قضا کا فسوں تھا
وہ شہروں پہ پھیلا ہوا کوئی دشت جنوں تھا
جو عیسٰی کی حیران آنکھوں نے دیکھا !
۔۔۔۔۔۔۔۔۔۔۔۔۔۔


فاطمہ حسن

زخمی انگلیوں سے ایک نظم

وہ لڑکی کسی اور بستی کی
رہنے والی تھی جو پتھر پہ
پھول اُگانے کی خواہش میں 
انگلیاں زخمی کر بیٹھی
سنا ہے اس کی بستی میں 
پھول اور محبت جیون کا لازمی حصہ تھے 
وہاں لفظوں میں پھول کھلتے تھے 
 اور آنکھوں سے محبت کی کرنیں 
پھوٹتی تھیں 
جو کوئی اس بستی میں آتا
چند اچھے لفظوں کے بدلے 
ڈھیروں محبت لے جاتا
ایک دن اس بستی میں اک جادوگر آیا
 اور اس نے ایسا منتر پھونکا کہ ساری بستی پتھر ہو گئی
لڑکی جو کہیں باہر گئی ہوئی تھی واپس لوٹی تو
اس کی دُنیا بدل چکی تھی
اس دن سے وہ لڑکی
جہاں کہیں بھی پتھر دیکھتی ہے 
انہیں پھول بنانے کی کوشش میں 
زخمی ہو جاتی ہے 
۔۔۔۔۔۔۔۔


شاہدہ حسن

التجا بحضور خلاقِ عالم

اے مرے آقا
بہت نا مطمئن دن ہیں 
بہت نا مطمئن راتیں 
ہمارے وہم کے سارے دریچوں پر
ہلاکت کے منظر ثبت ہیں 
اک حشر برپا ہے 
جدھر بھی دیکھتی ہوں وحشتیں ہیں 
 اور سروں پر خوگ کی چادر تنی ہے 
یہ زمانہ اپنے استبداد کی پھیلی ہوئی
پرچھائیوں میں بٹ گیا ہے 
خیر کے سب راستوں سے ہٹ گیا ہے 
روح سے ہر جسم جیسے کٹ گیا ہے 
سوچ کی راہیں 
الجھتی جا رہی ہیں 
ساری تدبیریں ہی
گم راہی کی جانب ہیں 
نگاہیں تھک گئی ہیں 
 اور یہاں ہر سو شکاری جال پھیلے ہیں 
بہ کثرت حملہ آور ہیں 
کہ جن کی دشمنی
تلوار کی صورت برہنہ ہے 
ہمارے مشترک دشمن کی سازش ہے 
کہ اب جتنی کمانیں 
 اور ترکش ہوں ہمارے ہاتھ میں 
اُن سب کے رُخ خود ہوں ہمارے 
جسم کی جانب
ہمیں پامال کرنے کی تمنا کرنے والے اب
ہماری صفوں سے 
اپنے حامی چُن رہے ہیں 
 اور ہمارے گرد
کوئی جال جیسے بُن رہے ہیں 
اے مرے آقا
مرے اے رحمۃ للعالمین
یہ بستیاں 
جو آپ ہی کے نام لیواؤں کی ہیں 
افلاس کی سرحد پہ بیٹھی رو رہی ہیں 
اپنی جانیں 
کھو رہی ہیں 
آپ سے بس التجا یہ ہے 
ہمارے جہل کو
اک بار پھر
اقرا کے حرفِ اولیں کی
روشنی دے دیں 
ہمیں ان موت کے لمحوں میں 
پھر سے زندگی دے دیں 
.....

یہاں کچھ پھول رکھے ہیں 

سُنا ہے کہ اب
خانقاہوں میں 
 اور مسجدوں میں 
گھروں اور گلیوں میں 
بازار میں 
لوگ ہوں گے بغلگیر اک دوسرے سے 
نوازیں گے حرفِ دُعا سے 

سُنا ہے 
کہ طاقت کے ایوان کی سیڑھیوں پر
گلہری اور آہو کی سرگوشیوں پر
محبت کے آغاز کا کچھ گماں ہو رہا ہے 
یہی پیش بندی ہوئی ہے 
کہ آئندہ
باز اور شکرے لڑیں اور نہ
دیوار پر بیٹھے لومڑ
نہ میدانی چوہے 

سُنا ہے 
کہ جنگل کے آئین میں 
ایک ترمیم پر غور ہونے لگا ہے 
کہ اب
شیر بکری سے ملنے کی خود ہی تمنا کرے تو
مناسب رہے گا
دُعا ہے 
کہ جو کچھ سماعت میں گونجا ہوا ہے 
وہ بینائی تک آتے آتے 
بدلنے نہ پائے 
یہ اک فیصلے کی گھڑی
اب کے ٹلنے نہ پائے 
۔۔۔۔۔۔۔۔۔۔


سارا شگفتہ

چاند کا قرض

ہمارے آنسوؤں کی آنکھیں بنائی گئیں 
ہم نے اپنے اپنے تلاطم سے رسہ کشی کی
 اور اپنا اپنا بین ہوئے 
ستاروں کی پُکار آسمان سے زیادہ زمین سُنتی ہے 
میں نے موت کے بال کھولے 
 اور جھُوٹ پہ دراز ہوئی
نیند آنکھوں کے کنچے کھیلتی رہی
شام دوغلے رنگ سہتی رہی
آسمانوں پہ میرا چاند قرض ہے 
میں موت کے ہاتھوں میں ایک چراغ ہوں 
جنم کے پہیے پر موت کی رتھ دیکھ رہی ہوں 
زمینوں میں میرا انسان دفن ہے 
سجدوں سے سر اُٹھا لو
موت میری گود میں ایک بچہ چھوڑ گئی ہے 
~~~~


یہ روز کون مر جاتا ہے 

میں ٹُوٹے چاند کو صبح تک گنوا بیٹھی ہوں 
اِس رات کوئی کالا پھُول کھِلے گا
میں اَن گنت آنکھوں سے ٹُوٹ گری ہوں ،میرا لہُو کنکر کنکر ہوا
میرے پہلے قدم کی خواہش دوسرا قدم نہیں 
میرے خاک ہونے کی خواہش مٹی نہیں 
اے میرے پالنے والے خُدا ؟
مِرا دُکھ نیند نہیں ترا جاگ جانا ہے 
کون میری خاموشی پہ بین کرتا ہے 
کون میرے سُکھ کے کنکر چُنتا ہے 
یہ روز ، یہ روز کون مر جاتا ہے 
جاگ اپاہج بچوں کے رب
کہ میری آنکھیں جوان ہوئیں 
نیت کی آستین پر رات پھنکارتی ہے 
وقت کی سلاخوں پر
انسانوں کے چراغ جلائے جاتے ہیں 
میں اپنے لہُو سے ، اپنے جذبے چُنتی
تو میرے ہاتھ جل جاتے 
اِس بھُوک کا میرے بچوں کے ساتھ
انکار دیکھ
۔۔۔۔۔۔۔۔۔۔۔۔


میرے تینوں پھول پیاسے ہیں 

ماں کے آنسو اب زمیں پہ گرنے لگے ہیں 
 اور لوگ ہنسنے لگے ہیں 
میرے پاس اور بھی موت کے سات روز ہیں 
الوداع کیا ایسی ہوتی ہے !
کہ میرا ہاتھ تھمنے والا ہے 
میری قمیض کے دھاگوں سے داستانیں لکھی جائیں گی
رونا مت ، میرا لہُو بہت اُداس تھا
میرے کتبے پہ پھُولوں کو دُہرانا مت
اُڑ جانے والی آنکھیں کہیں نہ کہیں تو بس رہی ہوتی ہیں 
پگلی میں نہیں اُس کا قدم تھا
جو میرے لہُو میں داخل ہو گیا تھا
کاش میں آنکھیں تمہیں باندھ کر دے سکتی
سب سے زیادہ فضول خرچ آنکھ ہوتی ہے 

میں نے تو بہت ہنسی بانٹی تھی
یہ میرے ہونٹوں سے کیسے گِر گئے۔۔۔۔۔
کون میرے نام کی روٹی دے کر بھُوکا رہتا ہے 
کون مجھے کاندھا دے کر گزر جاتا ہے 
میرے گجرے کے تین پھُول پیاسے ہیں۔۔۔
اس سے پہلے کہ میں مٹی میں رچ جاؤں 
میرے ساتھ انصاف کرنا۔۔۔۔۔۔
میرے راستوں کی بھُول مجھے معاف کرنا
کہ کنویں میں ڈولتی رسی جل تو سکتی ہے 
پیاس نہیں بُجھا سکتی
کِس کِس کے ہاتھ پہ آنکھیں رکھ دُوں 
 اور کِس کِس کو الوداع نہ کہوں 
~~~~

دو گھونٹ پیاس اور

بھُوک کے چھُونے سے وہ بیدار ہوئی
ٹہنیوں کے ٹوٹنے کی صدا پہ
دو گھُونٹ پیاس اور
خُدا بھُوک کے بھی کتنے ذائقے رکھتا ہے 
مالی ! وہ پھُول میری گُڑیا کے رنگ کا ہے 
 اور سُورج مکھی میں تو تُو نے میرے بال بو رکھے ہیں 
کالے گُلاب جیسے میرے جُوتے ہیں 
 اور یہ سُفید پھُول میری روٹی کے رنگ کا ہے 
۔۔۔۔۔۔۔۔۔۔۔


آدھا کمرہ

اُس نے اتنی کتابیں چاٹ ڈالیں 
کہ اُس کی عورت کے پیر کاغذ کی طرح ہو گئے 
وہ روز کاغذ پہ اپنا چہرہ لکھتا اور گندہ ہوتا
اُس کی عورت جو خاموشی کاڑھے بیٹھی تھی
کاغذوں کے بھونکنے پر سارتر کے پاس گئی
تم راں بو اور فرائیڈ سے بھی مِل آئے ہو کیا
سیفو ! میری سیفو ! مِیرا بائی کی طرح مت بولو
میں سمجھ گئی ، اب اُس کی آنکھیں 
کیٹس کی آنکھیں ہوئی جاتی ہیں 
میں جو سوہنی کا گھڑا اُٹھائے ہوئے تھی
اپنا نام لیلیٰ بتا چکی تھی
مَیں نے کہا
لیلیٰ مجمع کی باتیں میرے سامنے مت دُہرایا کرو
تنہائی بھی کوئی چیز ہوتی ہے 
شیکسپیئر کے ڈراموں سے چُن چُن کر اُس نے ٹھُمکے لگائے 
مجھے تنہا دیکھ کر
سارتر فرائیڈ کے کمرے میں چلا گیا
وہ اپنی تھیوری سے گِر گِر پڑتا
مَیں سمجھ گئی اُس کی کتاب کتنی ہے 
لیکن بہر حال سارتر تھا
 اور کل کو مجمع میں بھی ملنا تھا
میں نے بھیڑ کی طرف اشارہ کیا تو بولا !
اتنے سارے سارتروں سے مِل کر تمہیں کیا کرنا ہے 
اگر زیادہ ضد کرتی ہو تو اپنے وارث شاہ ،
ہیر سیال کے کمروں میں چلے چلتے ہیں 
سارتر سے استعارہ ملتے ہی
میں نے ایک تنقیدی نشست رکھی
میں نے آدھا کمرہ بھی بڑی مشکل سے حاصل کیا تھا
سو پہلے آدھے فرائیڈ کو بُلایا
پھر آدھے راں بو کو بُلایا
آدھی آدھی بات پُوچھنی شروع کی
جان ڈن کیا کر رہا ہے 
سیکنڈ ہینڈ شاعروں سے نجات چاہتا ہے 
چوروں سے سخت نالاں ہے 
دانتے اس وقت کہاں ہے 
وہ جہنم سے بھی فرار ہو چکا ہے 
اُس کو شُبہ تھا
وہ خوجہ سراؤں سے زیادہ دیر مقابلہ نہیں کر سکتا
اپنے پس منظر میں 
ایک کُتا مُسلسل بھونکنے کے لئے چھوڑ گیا ہے 
اُس کُتے کی خصلت کیا ہے ؟
بیاترچے کی یاد میں بھونک رہا ہے 
تمہارا تصور کیا کہتا ہے ؟
سارتروں کے تصور کے لحاظ سے 
اب اُس کا رُخ گوئٹے کے گھر کی طرف ہو گیا ہے 
باقی آدھے کمرے میں کیا ہو رہا ہے 
لڑکیاں 
کیا حرف چُن رہی ہیں 
استعارے کے لحاظ سے 
حرام کے بچے گِن رہی ہیں 
لڑکیوں کے نام قافیے کی وجہ سے 
سارتر زیادہ نہیں رکھ پا رہا ہے 
اِس لئے اُن کی غزل چھوٹی پڑ رہی ہے 
زمین کے لحاظ سے نقاد
اپنے کمروں سے اُکھڑنے کے لئے تیار نہیں 
لیکن انھوں نے وعدہ کیا ہے 
سارے تھنکر اکٹھے ہوں گے 
 اور بتائیں گے کہ سُوسائٹی کیا ہے 
 اور کیوں ہے۔۔۔۔
ویسے ہواؤں کا کام ہے چلتے پھرتے رہنا
دُور اندیش کی آنکھ کیسی ہے 
سگریٹ کے کش سے بڑی ہے 
وہ گھڑے سے پتھر نکال کر گِن رہے تھے 
 اور کہہ رہے تھے مِیں اس گھڑے کا بانی ہوں 
چائے کے ساتھ غیبت کے کیک
ضروری ہوتے ہیں 
 اور چُغلخوری کی کتاب کا دیباچہ
ہر شخص لکھتا ہے 
زبانوں میں بُجھے تیروں سے مقتول زندہ ہو رہے ہیں 
بڑا ابلاغ ہے 
سُوسائٹی کے چہرے پہ وہ زباں چلتی ہے 
کہ ایک ایک بندے کے پاس
کتابوں کی ریاست بندے سے زیادہ ہے 
ریاست میں !
مہارانیوں کے قصے گھڑنے پر
عِلم کی بڑی ٹپ ملتی ہے 
بِل کے سادہ کاغذ پر
عِلم لکھ دیا جاتا ہے 
تازہ دریافت پر
ہر فرد کی مٹھی گرم ہوتی ہے 
پہلے یہ بتاؤ ، جھُنجھنے کی تاریخِ پیدائش کیا ہے 
میں کوئی نقاد ہوں جو تاریخ دُہراتا پھِروں 
کسی کا کلام پڑھ لو
تاریخ معلوم ہو جائے گی
تمہاری آنکھوں میں آنسو
میری کتاب کا دیباچہ لکھنا ہے 
یہ کس کی پٹی ہے 
نقاد بھائی کی
یہ کس کی آنکھ ہے 
مجھے تو سیفو بھابھی کی معلوم ہو رہی ہے 
 اور یہ ہاتھ !
غالب کا لگتا ہے !
بَکتے ہو !
زر کی امان پاؤں تو بتاؤں 
جتنے نام یاد تھے بتا دیئے 
لیکن تمہارا تصور کیا کہتا !
میں دُم ہلانے کے سِوا کیا کر سکتا ہوں 
۔۔۔۔۔۔۔۔۔۔


ڈاکٹر پنہاں 

دفنائی ہوئی آواز

یہ پچھلے جنموں کی بات ہے 
میری ماں اکثر بہت اداس ہو جایا کرتی تھی
مجھے دودھ پلاتے پلاتے 
مجھ سے کھیلتے کھیلتے 
مجھے پیار کرتے کرتے 
میں صرف محسوس کرتی تھی
کچھ پوچھنے کچھ سمجھنے کا لایق نہیں تھی
پھر میں ذرا بڑی ہوئی
ماں کی اداسی بھی میرے ساتھ ساتھ بڑی ہوتی  گئی
اکثر جب وہ مجھے نہلا دھلا کر پھولدار کپڑے پہناتی
میری آنکھوں میں سرمہ لگاتی
میرے بالوں میں خوشبودار تیل ڈال کر کنگھی کرتی
توساتھ ہی ساتھ
مجھے بار بار سینے سے لگاتی اور پیار کرتی جاتی
 اور اپنے آنسو بھی پوچھتی جاتی
اب میں بولنے لگی تھی اور پوچھتی تھی
وہ کیوں رو رہی ہے 
مگر وہ کچھ نہیں بتاتی
بس اپنے آنسو پوچھتی اور مجھے خوب پیار کرتی
 اور پھر جب میرا بابا
میری انگلی پکڑ کے صحرا میں لے جاتا
اور مجھے کھجور کے سائے میں بٹھا کے 
مٹی کھودنے لگتا
میں سوچتی
کہ اب میں کچھ کچھ سوچنے بھی لگی تھی
میں سوچتی
بابا یہاں پھولوں والے پودے اگائے گا
پھلوں کے درخت لگائے گا
میں سوچتی
بابا کتنا اچھا ہے مجھے بابا پر پیار آنے لگتا
میں اس سے باتیں کرتی رہتی
 اور جانے کیا کیا پوچھتی رہتی
وہ میرے ہر سوال کا جواب ہوں ہاں میں دیتا جاتا
 اور اپنے کام میں لگا رہتا
میں سوچتی
بابا شاید پورا باغ لگائے گا
میرے لئے
اور میں بہت خوش ہو جاتی
پھولوں کے ساتھ تتلیوں کا خیال آتا
بابا تتلیوں کو اڑنا کون سکھاتا ہے 
میں پوچھتی
وہ جواب دئیے بغیر اپنی مشقت میں لگا رہتا
 اور اس کے ماتھے سے بھتے پسینے کو دیکھ کر
مجھے اس سے ہمدردی محسوس ہوتی
میں کہتی
بابا بہت تھک گئے ہو
تھوڑی دیر سائے میں آرام کر لو پھر کام کرنا
میں اپنے نئے پھولدار کرتے سے 
اس کے گرد آلود چھرے کا پسینہ پوچھتی
 اور کہتی
بابا تم کتنے اچھے ہو
میں تم سے بہت پیار کرتی ہوں بابا
یہ سنتے ہی وہ اپنا منھ دوسری طرف پھیر لیتا
میں گھوم کر اس کی طرف چلی جاتی
 اور اسکے گلے میں بانہیں ڈال کر پوچھتی
بابا کیا تم مجھ سے ناراض ہو
وہ تڑپ کے مجھے سینے سے لگاتا
میری پیشانی پر بوسہ دیتا
اوربس پھر
اک جھٹکے سے اٹھتا
اپنے کانوں میں روئی ٹھونستا آنکھوں پر پٹی باندھتا
 اور مجھے 
میری تمام حیرانیوں سوالوں اور چیخوں سمیت
اس گڑھے میں ڈال کر جلدی جلدی مٹی برابر کر دیتا
تب میری روح میرے بدن سے باہر آ کے 
مجھے سب کچھ سمجھا دیتی
 اور میں اچھے بچوں کی طرح
ماں ‌کی آغوش میں سونے کی ضد کئے بغیر
اپنے بابا کی دی ہوئی قبر میں چپ چاپ سوجاتی
یہ پچھلے جنموں کا قصہ ہے 
مگر اس جنم کی سفاکیاں تو حد سے تجاوز کر گئیں 
اس بار تو
میرے ماں باپ نے مل کر عجیب سازش کی
مجھے اس دنیا میں زندہ چھوڑ دیا
لمحہ لمحہ مرتے رہنے کے لئے
رسم و رواج کے نام پر
دین دھرم کے نام پر
سماج اور تہذیب و تمدن کے نام پر
زندگی کے ہاتھوں 
پل پل قتل ہوتے رہنے کے لئے 
۔۔۔۔۔۔۔۔


منصورہ احمد

موسم بدلنے تک

ابھی موسم بدلنے میں بہت دن ہیں 
ابھی تو جانے والے موسموں کے درد باقی ہیں 
ابھی پیڑوں کی شاخوں میں 
بہت سے ڈار سے بچھڑے ہوئے زخمی پرندے 
سانس لیتے ہیں 
ابھی تو پیلے پتوں میں 
گئی پت جھڑ کی اک سسکی چھپی ہے 
پت اور کے تلے پھیلی زمیں میں 
پرانے زلزلوں کی کپکپی ہے 
فضا میں گرد کی اک سیلی سی اک چادر تنی ہے 
نئی بارش برسنے تک
ہمیں تو گرد میں ہی گرد ہونا ہے 
مگر اک مسلہ ہے 
تمہاری دہ ہوئی صد رنگ کلیوں کے تحفظ کا
انہیں تو پھول بننا ہے 
مگر ساری جڑیں تخلیق کی قوت سے عاری کوکھ جیسی ہیں 
فضا کی کہنگی میں موت کی آہٹ رچی ہے 
مگر ہم کو تو جینا ہے 
نمو کی قوتوں کے ساتھ جینا ہے 
سو تم ایسا کرو ، موسم بدلنے تک
یہ سب کلیاں کسی محفوظ گوشے میں چھپا دو
ذرا بارش برسنے دو
زمیں بادل سے ملنے دو
درختوں سے خزاں کی گرد ڈھلنے دو
میں ساری کونپلیں تازہ زمینوں میں اُگاؤں گی
میں کل اپنی نئی گُڑیا جلاؤں گی۔
۔۔۔۔۔۔

عشرت آفرین

گلاب اور کپاس

کھیتوں میں کام کرتی ہوئی لڑکیاں 
جیٹھ کی چمپئی دھوپ نے 
جن کا سونا بدن
سرمئی کر دیا
جن کو راتوں میں اوس اور پالے کا بستر ملے 
دن کو سورج سروں پر جلے 

یہ ہرے لان میں 
سنگِ مرمر کے بنچوں پہ بیٹھی ہوئی
اُن حسیں مورتوں سے کہیں خوبصورت
کہیں مختلف
جن کے جوڑے میں جوہی کی کلیاں سجیں 
جو گلاب اور بیلے کی خوشبو لئے 
 اور رنگوں کی حدت سے پاگل پھریں 

کھیت میں دھوپ چُنتی ہوئی لڑکیاں بھی
نئی عمر کی سبز دہلیز پر ہیں مگر
آئینہ تک نہیں دیکھتیں 
یہ گلاب اور ڈیزی کی حدت سے نا آشنا
خوشبوؤں کی جاں لمس سے بے خبر
پھول چُنتی ہیں لیکن پہنتی نہیں 
ان کے ملبوس میں 
تیز سرسوں کے پھولوں کی باس
اُن کی آنکھوں میں روشن کپاس
۔۔۔۔۔۔۔۔۔


شاہین مفتی

آدھی لڑکی

میرے دھیان میں 
رہنے والی
چھوڑ یہ پاگل پن کی باتیں 
میں تو آدھی لڑکی ہوں 
آدھی آگے آدھی پیچھے 
آدھی اوپر آدھی نیچے 
آدھی اندر آدھی باہر
آدھی موم اور آدھا پتھر
آدھی جنگل آدھا صحرا
آدھی پیاس اور آدھا دریا
آدھی چھت اور آدھا آنگن
آدھی موت اور آدھا جیون
آدھی آنکھ اور آدھا سپنا
سوچ ذرا
کوئی آدھی چادر اوڑھ کے بھی
سو سکتا ہے ؟


ڈاکٹر نسیم نکہت

مصروفیت

بہت مصروف ہوں میں 
آج کل فرصت نہیں بالکل

ادھورے کام کتنے ہیں 
جنہیں میں روز کرنے کے لیے ہمت جٹاتی ہوں 
مکمل ہو نہیں پاتے 
کبھی گھر کو سمیٹوں اور کبھی خود کو سنواروں 
ایسا اک دن بھی نہیں ملتا

کتابیں بکھری رہتی ہیں میرے اطراف
اور میرے جوانب میں 

کبھی بچوں کی فرمائش
کہیں محفل کے ہنگامے 
میں دو حصوں میں بٹ کر رہ گئی ہوں ایک مدت سے 

میری خواہش ہے گھر ہنستا رہے 
سب کام ہو جائیں 
کتابیں پڑھ کے رکھ دوں اک طرف
 اور خود کو بہلاؤں 
ہوا تتلی سے پھولوں سے شجر سے چاندنی سے 
 اور سنہرے خواب سی آنکھیں مجھے پڑھ لیں 
مگر یہ ہو نہیں پاتا
ادھورے کام جتنے ہیں 
وہ پورے ہو نہیں پاتے 
۔۔۔۔۔۔

کشمکش

میں تجھے بھول گئی یہ بھی نہیں ہے لیکن
میں تجھے یاد بھی ہر وقت نہیں کر سکتی
زندگی کتنی ہمہ گیر ہے کتنی پُر شور
صرف اشکوں ہی سے دامن تو نہیں بھر سکتی

کیسے فطرت کے تقاضوں سے کنارا کر لوں 
کس طرح تلخیِ زہر آب گوارا کر لوں 
زندگی کتنی ہمہ گیر ہے کتنی پُر شور

میں محبت کے تقاضے بھی سمجھتی ہوں مگر
میں حقیقت کے اشارے بھی تو پہچانتی ہوں 
میں تری یاد میں خود اپنے سے غافل ہو جاؤں 
ماسوا اپنے کسی اور کو بھی جانتی ہوں 

زندگی صرف ترانہ ی ترانہ تو نہیں 
کچھ حقیقت بھی ہے یہ فسانہ تو نہیں 
میں حقیقت کے اشارے بھی تو پہچانتی ہوں 

شعر و نغمہ میں گزرتی ہوئی رنگیں راتیں 
کون ہو گا جسے نغمات کا احساس نہیں 
تلخیِ غم بھی تو اک ٹھوس حقیقت ہے مگر
کون ہے جس کو حقیقت کا ذرا پاس نہیں 

یہ دھڑکتے ہوئے دل اور یہ کھنکتے ہوئے ساز
یہ مہکتے ہوئے نغمات یہ بجتی آواز
کون ہو گا جسے نغمات کا احساس نہیں 

زندگی کتنی ہمہ گیر ہے کتنی پُر شور
 اور اس شور میں نغموں کی حقیقت کتنی
میں تجھے یاد کئے جاؤں یہ ممکن ہے مگر
اس ہمہ گیری میں اک یاد کی فرصت کتنی

کتنے دلچسپ ہیں الفت کے ترانے لیکن
کتنے رنگین ہیں یہ سادہ سے فسانے لیکن
اس ہمہ گیری میں ان سب کی حقیقت کتنی؟؟
۔۔۔۔۔۔۔۔۔۔۔


عطیہ داؤد

سسکی نظم اور قہقہہ

میں اپنے پاؤں تلے سے جنت نکال کر
بڑی خوشی سے تمہیں سونپنے کے لیے تیار ہوں 
میں اپنے پاؤں میں بندھی گر ہستی کی بیڑیوں کو
بس تھوڑا سا ڈھیلا کر رہی ہوں 
زیادہ دور نہیں جاؤں گی
ایک قہقہہ لگا کر ایک سسکی بھر کر
یا ایک نظم لکھ کر لوٹ آؤں گی
میں آزاد عورت ہوں لیکن
اگر میرے بچوں کے بالوں میں لیکھیں پڑ جائیں 
ان کی گردن پر پسینہ ملی مٹی نظر آئے 
میرے کھانوں میں مصالحوں کی ترتیب گڑبڑ ہو جائے 
بچوں کے ہوم ورک کی کاپی پر
ناٹ ڈن لکھا ہوا آ جائے 
گھر آئے مہمانوں کو خوش آمدید کہتے ہوئے 
ایک کپ چائے بھی نہ پلا سکوں 
آفس سے لوٹتے ہوئے تھکے ہوئے شوہر سے 
حال احوال بھی نہ پوچھوں 
تو میری سانسیں گھٹی ہوئی
 اور قہقہہ پھٹی پھٹی آنکھیں 
 اور نظم ادھورا خواب لگتی ہے 
خدا نے نبوت عطا کرتے ہوئے امام بناتے ہوئے 
پوری قلندری عطا کرتے ہوئے 
مجھ پر اعتبار نہیں کیا تھا
پوری قوم کو اعلیٰ نسل دینے کی ذمہ داری
فقط میری ہے ؟
میری اتفاقی رخصت منظور ہو چکی ہے 
میں جا رہی ہوں ایک سسکی بھرنے ، ایک قہقہہ لگانے 
 اور ایک نظم لکھنے کے لیے 
چھٹی اخلاقی طور پر منظور ہونے کے باوجود
گھر کی ہر چیز کو مجھ سے شکایت کیوں ہے ؟
بچوں کے چہرے پر غصہ دیکھ کر سوچتی ہوں 
قہقہہ عیاشی اور سسکی یاس ہے 
 اور نظم پاؤں میں چبھا ہوا کانچ کا ٹکڑا ہے 
میری ماں کہتی ہے 
"تم مجھ سے اچھی ماں نہیں ہو"
تم عجب ہو ، گھر شوہر اور بچوں کے علاوہ
 اور بھی کچھ چاہتی ہو؟
میری بیٹی میرے ہاتھ سے قلم چھین کر
کہتی ہے فرنچ فرائی بنا کر دو
میں سوچتی ہوں 
میری بیٹی کو بھی جب
ایک قہقہے نظم یا تصویر کے لیے 
اپنی زندگی کی تجوری سے 
کچھ پل درکار ہوں گے 
تو میں اسے کیا مشورہ دوں گی؟
قہقہہ ، بچپن کی بچھڑی ہوئی سکھی
سسکی ہاتھوں سے اُڑتا پنچھی
 اور نظم گناہ ہے 
۔۔۔۔۔۔۔۔۔۔۔۔۔۔


فرزانہ نیناں 

پتھر کی لڑکی

اگر میں پتھر کی لڑکی ہوتی
تو اپنے پیکر کی سبز رت پر ،بہت سی کائی اگایا کرتی
بہت سے تاریک خواب بنتی
تو میں اذیت کی ملگجی انگنت اداسی کے رنگ چنتی
اگر میں پتھر کی لڑکی ہوتی
میں اپنے پلو میں سوگ باندھے ، کسی کو ان کا پتہ نہ دیتی
اجالے کو ٹھوکروں میں رکھتی، خموشیوں کے ببول چنتی
سماعتوں کے تمام افسون، پاش کرتی، میں کچھ نہ سنتی
دہکتی کرنوں کا جھرنا ہوتی
سفر کے ہر ایک مرحلے پر، میں رہزنوں کی طرح مکرتی
وہم اگاتی،گمان رکھتی
تمہاری ساری وجاہتوں کو میں سو طرح، پارہ پارہ کرتی
نہ تم کو یوں آئینہ بناتی
اگر میں پتھر کی لڑکی ہو تی۔۔۔!!!
~~~~


آخری خواہش

ندی کنارے خواب پڑا تھا،
ٹوٹا پھوٹا، بے سد ھ ، بیکل
لہریں مچل کراس کو تکتیں ،
سانجھ سویری، آ کر پل پل
سیپی چنتے چنتے میں بھی جانے کیوں چھو بیٹھی اس کو
یہ احساس ہوا کہ اُس میں ، روح ابھی تک جاگ رہی ہے 
ہاتھ کو میرے اس کی حرارت دھیرے دھیرے تاپ رہی ہے 
تب آغوش میں اس کو اُٹھایا،
اک اوندھی کشتی کے نیچے ، تھوڑا سا رکھا تھا سایہ
نرم سی گیلی ریت کا میں نے بستر ایک بچھایا
سانس دیا ہونٹوں سے اس کو
تب کچھ ہوش میں آیا
پھر اکھڑے اکھڑے جملوں میں اس نے یہ بتلایا
پھینک گئے ہیں اس کو اپنے ، سنگی ساتھی بھائی،
سن کر اس کی پوری کہانی،دیر تک مجھ کو سانس نہ آئی
آخری خواہش مجھ کو دے کر،
نیناں میں چاہت کو سمو کر
نیند ہمیشہ کی جا سویا،
اپنے دکھ کو مجھ میں بویا
پلک پلک، موتی بنتی ہوں ،
سارے بدن کو پھونک چکی ہوں 
لیکن میری ،روح بچی ہے 
دور اسی ندیا کے کنارے ، آج بھی بیٹھی سوچ رہی ہے 
شاید سیپیاں چنتے چنتے ، کوئی مجھے چن کر لے جائے 
ٹھنڈی ریت پہ خواب بچھائے 
میرے بند پپوٹے چھوکر،
شاید وہ،اوجھل ہو جائے 
گہری گہری جھیل کی تہہ سے ،
کبھی نہ باہر آ نے پائے۔۔۔
۔۔۔۔۔۔۔۔۔۔۔۔


ناہید ورک

ہمیں اُن موسموں میں رہنا ہے 

تری سانسوں کی خوشبو پر
جہاں چاہت کی تتلی رقص کرتی ہو
طلب کی بارشوں میں بھیگتے 
سر سبز موسم رستہ تکتے ہوں 
جہاں پر خواہشوں کا شور
من میں گونجتا ہو اور
سنہرے موسموں کی داستاں میں 
کچھ یقیں ، کچھ بے یقینی ہو
جہاں سانسوں پہ لکھے حرف
تیری گفتگو کرتے ہوں 
 اور تجھ کو سرِ بامِ طلب رکھتے ہوں 
لمحے تیرے ہی دستِ ہنر میں رکھے ہوں 
تُو ہی بناتا ہو ہمیں 
تُو ہی مٹا تا ہو
ہمیں اُن موسموں میں زندہ رہنا ہے۔
~~~~~~~


اے طلب زاد

غم رسیدہ روح کی زنجیر
گر تم توڑ بھی ڈالو
مری چپ کے قفل
گر کھول بھی ڈالو
تو آنکھوں کی نمی جو
میری سانسوں میں جمی ہے 
اُس کی بوندیں 
کب تلک چنتے رہو گے ؟
بے صدا صبحوں کو آخر
کب تلک سنتے رہو گے ؟
~~~~~


فیصلہ

بارشوں کی زد میں ہوں 
تو اس قدر تُو
مضطرب کیوں ؟
میں نے تو اپنی
ہر اک خواہش کا موسم
تجھ کو سونپا تھا
ترے ہاتھوں میں تھا
مجھ کو ہنسی پہناتے یا آنسو۔۔۔
۔۔۔۔۔۔۔۔۔۔


صدف مرزا

تمہیں ہم یاد کرتے ہیں 

اگر ترکِ تعلق ہی وفاؤں کا تقاضا ہے 
خوشی سے بھو ل جانا تم
وہ شب ڈھلے کی خاموشی میں میرے نام لکھے خط
طویل ای میلز، وہ شعروں سے ، پھولوں سے لدے سب کارڈ
میرے موبائل پر وہ جگمگاتے پیار کے قصے 
وہ خوشبویات کی یادیں ، وہ مہکی رات کی باتیں 
ادھورے سب فسانے وہ، ادھوری سب ملاقاتیں 
تمہیں میری اجازت ہے 
بھلا دو سارے وعدوں کو،مٹا دو ساری یادوں کو
جلادو میری سب نظمیں ،
لوٹا دو پیار کے تحفے۔۔۔۔
قلم۔۔۔جس پر تمہارا نام چاندی سے لکھایا تھا
وہ ٹائی۔۔۔جو گلے کا ہار بن کے رہتی تھی اکثر
کتابیں۔۔جو تمہاری خوابگاہ کی اب بھی زینت ہیں 
وہ سی ڈی۔۔جو تمہاری گاڑی میں اب بھی امانت ہے 
رومالوں پر تمہارا نام ہم نے خود ہی کاڑھا تھا
اگر ترکِ تعلق ہی وفاؤں کا تقاضا ہے 
سنو پھر آج ہی ،اس بے مہر ساعت کے سائے میں 
ہر اک شرطِ وفا سے ہم تمہیں آزاد کرتے ہیں 
کہ خود ہی قتل ہوتے ہیں ، کہ خود بے داد کرتے ہیں 
چلو دل پہ چٹان رکھ کے گلستانِ محبت کو
خود برباد کرتے ہیں 
تمہارا نام تک لیتے نہیں تنہائیوں میں ہم
مگر اس دل کی دھڑکن کو بنا کر راز دار اپنا
تمہیں ہم یاد کرتے ہیں 
~~~~~~


چلو یونہی سہی

چلو یونہی سہی کہ تم انوکھے لاڈلے ہی تھے 
 اور ماں وہ مامتا ماری
نجوم و ماہ تاباں بھی تمہیں قدموں میں لا دیتی
جو چلتا بس کبھی اس کا
چلو یونہی سہی کہ تم تو سر کش بھی بلا کے تھے 
تمہاری خود سری تم کو وہ سب کچھ بھی دلا دیتی
تمہارے ہونٹوں سے بن کے جو فرمائش نکلتا تھا
مگر یوں ہے۔۔۔۔
کہ تم تو اب تلک شاید وہی اک ضدی بچہ ہو
ہمارا دل مگر کوئی کھلونا تو نہیں ہے کہ
تمہیں ہم کھیلنے اور توڑنے اور پھینکنے کو دیں 
۔۔۔۔۔۔۔۔۔۔۔۔


ڈاکٹر نگہت نسیم

عشق میں شفا

میرے ساحر
ابھی کچھ دیر پہلے کیا کہہ رہے تھے تم جو میری سماعتوں نے سنا نہیں 
میں تو بس ہزار آنکھوں کی روشنیاں سمیٹے تمہی میں سنور رہی تھیں 
تمہاری ہی جانب چل رہی تھی
تم کہہ رہے تھے 
کہ تم کچھ دنوں کے لیئے ملک سے باہر جا رہے ہو
تم نے پوچھا تھا
کہ
تمہارے لیئے کیا لاؤں 
نیلم کی انگوٹھی
یا پھر
یاقوت چاندی میں ڈھلا ہوا
یا پھر سُچے موتیوں کی مالا
میں نے سن کر کہہ دیا تھا
نہیں چاہیئے مجھے۔۔۔سب ہی کچھ تو میرے پاس ہے 
اچھا خفا ہو میرے اچانک جانے سے 
تم نے بڑی محبت سے پوچھا تھا
اور
میں نے انکار میں سر ہلا دیا تھا
تم کہہ رہے تھے 
اچھا پھر ٹھیک ہے۔۔ ایسا ہے تو ایسا ہی سہی
میں واپسی پر اپنی ساری سہلیوں سے مل کر آؤں گا
ہاں ضرور کیوں نہیں۔۔۔ میں ہنس پڑی تھی
ایسے جیسے اوج ثریا سے ستارہ ایک گر پڑا تھا
 اور تم نے سرگوشیوں میں پوچھا تھا
اچھا۔۔ تو۔۔جانی جی۔۔
پھر میری وہ کالی کور والی ڈائری کہاں چھپائی ہے 
جی۔۔ وہ کالی کور والی میلی ڈائری اندر میز پر پڑی ہے 
سچ۔۔۔ تم نے ایک پل مجھے حیرت سے دیکھا
تم ٹھیک تو ہو نا ؟
ہاں۔۔۔ میری آنکھوں میں اقرار کے بادل امنڈ آئے تھے 
فرقت زدہ آنسو تمھاری ہتھیلیوں کی وادیوں میں برس رہے تھے 
تمہیں یاد ہے 
میرے ساحر
تم نے ایک دن کہا تھا کہ
‘‘ میں تمہیں روضہ حسین سے باندھ آؤں گا ‘‘
 اور پھر
‘‘ تمہیں عشق میں شفا مل جائے گی ‘‘
تم نہیں جانتے 
میں نے تو اسی دن خود کو روضہ حسین سے باندھ دیا تھا
امید اور تمناؤں کے بیچو بیچ اپنے عشق کا خیمہ لگا لیا تھا
اور
کون جانے پھر شب عشاق کیا گزری
میں تو بس اتنا جانتی ہوں 
کہ
صبح کاذب
ارض و سما بیدار تھے ،پھول سر سرا رہے تھے 
ادراک، خوشبو کے پیرہن میں مہک رہے تھے 
قیاس اور گمان یقین کے نور میں ڈھل رہے تھے 
میرے ساحر
میرے اندر کی حاسد عورت مر چکی تھی
اور
مجھے عشق میں شفا مل گئی تھی
۔۔۔۔۔۔۔۔۔۔۔
تم میرے لئے اپنی کالی چادر لے آنا
میرے محبوب
ایک روایت سی بنی ہوئی ہے کہ جب دور پار سے آتے ہیں 
کیا لاؤں تمہارے لیئے ‘‘ ہمیشہ ہی کچھ ایسا پوچھ لیتے ہیں 
تم نے بھی ایسا ہی مجھ سے کچھ پوچھا ہے 
گلہ بھی کیا اب تک کیوں نہیں کچھ سوچا ہے 
میرے محبوب
سوچتی ہوں تم سے روشن ملک کے روشن پہر کا کہہ دوں 
تمہارے نام میں جو ایک در کھلتا ہے اٰس در کا کہہ دوں 
پھر کہتی ہوں خود سے میرا تو روشن پہر تم ہو
قیام ، مقام ، میں رواں جو ایک سفر ہے وہ تم ہو
بس اب آؤ تو
صبح کے پاؤں میں چبھے تھے جتنے کانٹے وہ لے آنا
سرد راتوں میں بیتے تھے جتنے تنہا تنہا سے پل لے آنا
گرم دوپہروں کی جتنی سنی تھی دستکیں وہ سب لے آنا
اداس شاموں میں جتنی برسی تھی بارشیں وہ بھی لے آنا
وہ باتیں ساری جو اچھی نہیں لگی تھی کبھی تمہیں وہ لے آنا
وہ عبارتیں جو محروم ٍبصارت رہ گئی تھی کبھی وہ سب لے آنا
میرے محبوب
پھر سوچتی ہوں کیوں نہ کہہ دوں وہ بھی جو ایک مدت سے جی میں ہے 
 اور اٰسی فردا سے لپٹی وہ بات بھی جو مدت سے خواب کی تمثیل میں ہے 
اس بار تم اٍس روایت کو نیا رنگ دے جانا
جاتے ہوئے تم مجھے میری پہچان دے جانا
یہ کالی چادر جو ہر وقت تمہارے شانوں سے لگی رہتی ہے 
یوں جیسے دلگیر رفاقتیں اسیر دلوں سے لگی رہتی ہیں 
مہکتی اٍس میں سانسیں تمہاری مجھے محرم راز سی لگتی ہیں 
پیار سے جس پل پکارا تھا تم نے وہ پل ثمر شجر سے لگتے ہے 
اشکبار ٹوٹے تھے جوستارے اب حاشئے میں سجے سے لگتے ہیں 
سنو تمہاری یہ کالی چادر
اداسیوں میں بال کھولے مجھے مہربان ساحرہ جیسی لگتی ہے 
معجزوں کی رات میں آسمانی روشن صحیفوں جیسی لگتی ہے 
میرے محبوب
جاتے ہوئے کالی چادر اپنی اوڑھا جانا مجھے 
نورِ یقین دے کر اسی میں چھپا جانا مجھے 
تھک جاؤں گی جب بھی میں تو آرام اٍسی میں پاؤں گی
غم کے بحرِ بیکراں میں اوڑھ کر تمہیں شفا پا جاؤں گی
میرے محبوب
تمہارے نام میں جو ایک در کھلتا ہے 
سنو یاد سے اٰس در پہ نام میرا لکھ جانا
تم میرے لیئے اپنی کالی چادر لے آنا
۔۔۔۔۔۔۔۔۔۔۔۔۔۔


سارا جبیں 
؂
نظم

وہ جو شاخِ گل پہ تھا گل کھلا
تھا وجود اس کا مہین سا
ہوئی آسماں پہ وہ گھن گرج
کہ بھٹکتا ابر برس پڑا

ہوا شاخِ گل سے وہ جدا
وہ تو جان سے بھی عزیز تھا
میری چاہتوں کا نصیب سا
ہوئی مجھ سے ایسی بھی کیا خطا
ہوا میرے پیار سے وہ خفا

میری سانس ہے کہ رُکی رُکی
میری چشمِ غم زدہ میں نمی
میرے لب پہ آتی نہیں ہنسی
نہیں زندگی میں سکوں کوئی

میری سیج جیسے کہ ہے سزا
جِیوں کس طرح سے بتا ذرا
میرے درد کی ہے کہاں دوا
ہوئی بے اثر میری دُعا

کروں کس سے اب میں بھلا گلہ
میرا پیار مجھ سے ہوا جدا
کوئی اور دل میں جو آگیا
وہ سراب تھا، وہ سراب تھا!!
۔۔۔۔۔۔۔۔۔۔۔


زاہدہ رئیس راجی
نظم

جو کٹ گئی اُس رات کا ماتم نہیں کرنا
جو کھو گیا اس پل کا ذرا غم نہیں کرنا
اک اور نئی صبح کا سورج ہے افق پر
آنکھ اپنی گئے وقت پر تم نم نہیں کرنا
مانا کہ بہت دکھ تھے یہاں پچھلے پہر میں 
مانا کہ خوشی ڈوب گئی غم کے بھنور میں 
مانا کہ کٹی رات بھی اشکوں کے سفر میں 
مانا کہ سبھی خواب بہے دیدۂ تر میں 
لیکن یہ حقیقت ہے کہ ہوتا بھی وہی ہے 
ہنستا ہے جو کل، صبح کو روتا بھی وہی ہے 
سچ زہر ہے لیکن اسے پینا ہی پڑے گا
ہنستے ہوئے تم کو یہاں جینا ہی پڑے گا
اک عمر بتائی ہے تو اک عمر ہے باقی
معلوم نہیں کتنی رہے کل مے ساقی
جینا ہے تو جینے کا ہنر سیکھ لو راجی
ہاں اپنے لئے خود سے تمہیں لڑنا پڑے گا
روشن یہ اندھیروں کا نگر کرنا پڑے گا
اب صبح نئی دور نہیں یاد رکھو تم
خوابوں کا اجالوں کا سفر کرنا پڑے گا
~~~~

قبل اسکے کہ قربت راس آئے 

نگاہوں میں کئی روشن دیئے ہیں 

چراغوں سے بھی ڈر لگنے لگا ہے 
کوئی ساحل پہ بیٹھا کہہ رہا ہے 
اُمیدوں کا دیا جلنے لگا ہے 
کوئی جا کر ذرا اُسکو بتائے 
کہ اس کے سنگ یہ راہیں سفر کی
بہت تھوڑی سی باقی رہ گئ ہیں 
قبل اسکے کہ قربت راس آئے 
وہ اُس سے لوٹنے کی بات کر لے 
~~~~


کاش

غم کے روشن دیے بجھا کرتے 
دیپ خوشیوں کے بھی جلا کرتے 
مدتیں ہو گئیں دُعا کرتے 
یا الٰہی یہ التجا کرتے 

بے وفا بھی کبھی وفا کرتے 
یا تو اُن سے بھی ہم جفا کرتے 

خواب آنکھوں میں جب بسا کرتے 
اُن کی تعبیر پا لیا کرتے 

پھول جب شاخ پر کھلا کرتے 
زخم سارے مرے سلا کرتے 

نہ کسی سے کبھی بُرا کرتے 
ہر بُرے کا بھی ہم بھلا کرتے 
کاش ایسے بھی ہم ہوا کرتے 
۔۔۔۔۔۔۔۔۔۔۔۔


زرقا مفتی

گلاب

برسوں کی رفاقت میں 
حسرت ہی رہی مجھ کو
تم کام سے جب لوٹو
ہونٹوں پہ تبسم ہو
اک پھول ہو ہاتھوں میں 

نہ تم نے کبھی ہمدم
وہ بات کہی مجھ سے 
جس بات کے سننے کو
بے تاب میں رہتی تھی

معلوم تھا مجھ کو یہ
اظہار سے ڈرتے ہو
میں سوچتی رہتی تھی
برسوں کی مسافت میں 
تھک جاتے ہیں کیا جذبے 
مٹ جاتی ہے چاہت بھی

پر آج اچانک تم
دو پھول لیے آئے 
حیران سی بیٹھی ہوں 
یہ سوچ رہی ہوں میں 
کیسا یہ کرشمہ ہے 
کیسی یہ محبت ہے 
......

لڑکیاں 

آنکھ شرمائی ہوئی اور زلف بل کھائی ہوئی
ہونٹ پہ لالی گلوں کی ، چال اترائی ہوئی

دن بہاروں کے ہیں ، راتیں بھی ہیں مہکائی ہوئی
ہر ادا اسکی ستائش کی تمنائی ہوئی

خود کو آنچل میں چھپا کر، سمٹی سمٹائی ہوئی
لڑکیاں گھر سے نکلتی ہیں یوں گھبرائی ہوئی

روح پر چرکے لگاتی ہے ہر ایک چبھتی نظر
یہ جوانی تو مصیبت ہے کوئی آئی ہوئی

شہر کے تاریک کوچوں میں ذرا دیکھو کبھی
بے کفن پھرتی ہیں کتنی لاشیں بولائی ہوئی

تار چاندی کے اُتر آئے حسیں زلفوں میں اور
سرمئی آنکھوں میں مایوسی ہے در آئی ہوئی

آئینے کے سامنے خود سے کرتی ہے سوال
کس سیاہی سے تو نے قسمت ہے لکھوائی ہوئی

کتنے سپنوں کی یہاں اُتری ہیں باراتیں مگر
ان گھروں میں نہ کبھی مہمان شہنائی ہوئی

ان کی قسمت میں اُجالے بھی ہیں کمھلائے ہوئے 
چاندنی بھی اُتری ہے آنگن میں گہنائی ہوئی

اب نہیں آتے ہیں شہزادے بدلنے کو نصیب
لڑکیاں مر جاتی ہیں کتنی ہی ٹھکرائی ہوئی
۔۔۔۔۔۔۔۔۔۔


یہ شام رنگ اُداسیاں 

یہ سرمئی اداسیاں 
گہنا رہی ہیں میرے تن من کو
تنا ہوا ہے غم کا سایہ
خامشی ہے ہر جانب
شجر جھکے جھکے سے ہیں 
ہوا رکی رکی سی ہے 
رکا ہوا ہے وقت بھی۔۔۔۔۔۔۔۔

میں عمر کے کالے پہر میں ہوں 
یا خوف سے اندھی سحر میں ہوں 
یہ کون سی دُنیا ہے 
جہاں کوئی بھی اب نہ زندہ ہے 
بے چہرہ ہیں 
بے بہرہ ہیں 

اک خود غرضی کا کینسر ہے 
جو سارے شہر کو لاحق ہے 

یہ شہر مری منزل نہیں 
یہ رستہ مرا رستہ نہیں 
یہ سبنے مرے جھوٹے ہیں سب
یہ اپنے مرے اپنے نہیں 

اُداسیاں مری ہم سفر
یہ شام رنگ اُداسیاں 
.......

فاتح

تم نے تو مرے دل کے 
گلشن میں بہاروں کا
رہنے نہ دیا باقی
کوئی بھی نشاں دیکھو
ہر غنچہ امیدوں کا
پیروں سے مسل ڈالا
خوابوں کی حسیں وادی
تاراج ہی کر ڈالی
خواہش کے سبھی جگنو
اک پل میں بجھا ڈالے 
چاہت کی عمارت کو
مسمار ہی کر ڈالا

پر اس میں عجب کیا ہے 

محکوم زمینوں پر
فاتح جو اُترتے ہیں 
ایسا ہی تو کرتے ہیں 
۔۔۔۔۔۔۔۔۔۔
٭٭٭
ماخذ:
http://shayeraat.mizraab.org
تشکر: زرقا مفتی، جن کے توسط سے فائل کا حصول ہو
تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
A presentation of http://urdulibrary.org, http://kitaben.ifastnet.com, and http://kutub.250free.com


