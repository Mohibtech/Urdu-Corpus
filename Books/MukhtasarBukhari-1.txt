

مختصر صحیح بخاری


ترتیب: زین العابدین احمد بن عبداللطیف


حصہ اول



رسول اللہﷺ پر (نزول)  وحی کا آغاز
 رسول اللہﷺ کی طرف وحی کی ابتدا کس طرح ہوئی (یعنی اس کا ظہور کیونکر ہوا) 
 (۱)۔ خلیفہ راشد سیدنا عمر بن خطابؓ نے رسول اللہﷺ کو یہ فرماتے سنا: تمام اعمال کا دارومدار نیت پر ہے اور عمل کانتیجہ ہر انسان کو اس کی نیت کے مطابق ہی ملے گا۔ پس جس کی ہجرت (ترک وطن)  دولت دنیا حاصل کرنے کیلئے ہو یا کسی عورت سے شادی کی غرض سے ہو ‘ پس اس کی ہجرت انہی چیزوں کے لیے (شمار)  ہو گی جن کو حاصل کرنے کے لیے اس نے ہجرت کی ہے۔ 
 (۲)۔  ام المومنین عائشہ صدیقہؓ سے (روایت ہے)  کہ حارث بن ہشام نے رسول اللہﷺ سے دریافت کیا یا  رسول اللہ ! آپ پر وحی کس طرح آتی ہے؟ تو رسول اللہﷺ نے فرمایا: ’’ کبھی تو میرے پاس گھنٹی کی آواز کی طرح آواز آتی ہے اور (نزول وحی کی تمام حالتوں میں)  یہ (حالت)  مجھ پر زیادہ دشوار ہے۔ پھر (یہ حالت)  مجھ سے دور (موقوف)  ہو جاتی ہے اس حال میں کہ (فرشتے نے) جو کچھ کہا اس کو اخذ کر چکا ہوتا ہوں اور کبھی فرشتہ میرے سامنے آدمی کی صورت میں آتا ہے اور مجھ سے کلام کرتا ہے تو جو کچھ وہ کہتا ہے اس کو میں حفظ کر لیتا ہوں۔ ‘‘ام المومینن عائشہؓ کہتی ہیں کہ بے شک میں نے سخت سردی والے دن آپﷺ پر وحی اترتے ہوئے دیکھی اور سلسلہ منقطع ہونے پر (یہ دیکھا کہ اس وقت)  آپﷺ کی (مقدس)  پیشانی سے پسینہ بہنے لگتا تھا۔ 
 (۳)۔ ام المومنین عائشہؓ سے روایت ہے کہ انھوں نے کہا سب سے پہلی وحی جو رسول اللہﷺ پر شروع ہوئی وہ اچھے خواب تھے۔ پس جو خواب آپﷺ دیکھتے تھے وہ (صاف صاف)  صبح کی روشنی کے مثل ظاہر ہو جاتا تھا۔ (پھر اللہ کی طرف سے)  خلوت کی محبت آپﷺ کو دے دی گئی۔ چنانچہ آپﷺ غار حرا میں خلوت فرمایا کرتے تھے اور وہاں آپ کئی رات (لگاتار)  عبادت کیا کرتے تھے۔ بغیر اس کے کہ اپنے گھر والوں کے پاس لوٹ کر آتے اور اسی قدر  زادراہ بھی لے جاتے یہاں تک کہ آپﷺ کے پاس وحی آ گئی اور آپﷺ غار حرا میں تھے یعنی فرشتہ آپﷺ کے پاس آیا اور اس نے (آپﷺ سے)  کہا کہ پڑھو ! آپﷺ نے فرمایا: میں پڑھا ہوا نہیں ہوں۔ آپﷺ فرماتے ہیں پھر فرشتے نے مجھے پکڑلیا اور مجھے (زور سے)  بھینچا یہاں تک کہ مجھے تکلیف ہوئی۔ پھر مجھے چھوڑ دیا اور کہا کہ پڑھیے !تو میں نے کہا کہ میں پڑھا ہوا نہیں ہوں۔ پھر فرشتے نے مجھے پکڑ لیا اور (زور سے)  بھینچا یہاں تک کہ مجھے تکلیف ہوئی پھر مجھے چھوڑ دیا اور کہا کہ پڑھیے۔ تو میں نے کہا کہ میں پڑھا ہوا نہیں ہوں۔ آپﷺ فرماتے ہیں  کہ فرشتے نے مجھے پھر پکڑ لیا اور سہ بار مجھے (زور سے) بھینچا پھر مجھ کہا کہ ﴿اقرا باسم ربک﴾الخ (العلق : ۱۔ ۳) ’’اپنے پروردگار کے نام (کی بر کت)  سے پڑھو جس نے (ہر چیز کو)  پیدا کیا انسان کو جمے ہوئے خون سے پیدا کیاپڑھو اور (یقین کر لو کہ)  تمہارا  پروردگار بڑا بزرگ ہے‘‘۔ پس رسول اللہﷺ کا دل اس واقعہ کے سبب سے (مارے خوف کے) کانپنے لگا اور آپﷺ ام المومنین خدیجہ رضی اللہ عنہا کے پاس تشریف لائے اور (وہاں موجود لوگوں سے)  کہا کہ مجھے کمبل اڑھا دو،مجھے کمبل اڑھادو۔ چنانچہ انھوں نے آپﷺ کو کمبل اڑھا دیایہاں تک کہ (جب)  آپﷺ کے دل سے خوف جاتا رہا تو آپﷺ نے خدیجہؓ سے سب حال (جو غار میں گزرا تھا)  بیان کر کے کہا کہ بلاشبہ مجھے اپنی جان کا خوف ہے۔ خدیجہؓ بولیں کہ ہر گز نہیں۔ اللہ کی قسم ! اللہ آپ کو کبھی رسوا نہیں کرے گا۔ یقیناً آپ صلہ رحمی کرتے ہیں ناتواں کا بوجھ اٹھاتے ہیں،جو چیزلوگوں کے پاس نہیں وہ انہیں دیتے ہیں مہمان کی خاطر تواضع کرتے ہیں اور (اللہ کی راہ میں)  مدد کرتے ہیں۔ پھر خدیجہؓ  آپﷺ کولے کر چلیں اور ورقہ بن نوفل بن اسد بن عبد العزی جوکہ خدیجہؓ کے چچا کے بیٹے تھے،کے پاس آپﷺ کو لائیں اور ورقہ وہ شخص تھا جو زمانہ جاہلیت میں نصرانی ہو گیا تھا اور عبرانی کتا ب لکھا کرتا تھا۔ یعنی جس قدر اللہ کو منظور ہوتا تھا انجیل کو عبرانی میں لکھا کرتا تھا اور بڑا بوڑھا آدمی تھا کہ بینائی جا چکی تھی۔ تو اس سے ام المومنین خدیجہؓ نے کہا کہ اے میرے چچا کے بیٹے ! اپنے بھتیجے (ﷺ)  سے (ان کا حال)  سنو !ورقہ بولے،اے میرے بھتیجے !تم کیا دیکھتے ہو؟ رسول اللہﷺ نے جو کچھ دیکھا تھا ان سے بیان کر دیا تو ورقہ نے آپﷺ سے کہا کہ یہ وہ فرشتہ ہے جسے اللہ تعالیٰ نے موسیٰؑ پر نازل کیا تھا۔ اے کاش! میں اس وقت (جب آپﷺ نبی ہوں گے)  جوان ہوتا۔ اے کاش میں (اس وقت تک)  زندہ رہتا جب کہ آپﷺ کو آپ کی قوم (مکہ سے)  نکالے گی۔ رسول اللہﷺ نے (یہ سن کر بہت تعجب سے)  فرمایا :کیا یہ لوگ مجھے نکالیں گے ؟ ورقہ نے کہا ہاں جس شخص نے آپﷺ جیسی بات بیان کی اس سے (ہمیشہ)  دشمنی کی گئی اور اگر مجھے آپﷺ (کی نبوت)  کا دور مل گیا تو میں آپﷺ کی بہت ہی بھر پور طریقے سے مد د کروں گا۔ مگر چند ہی روز گزرے تھے کہ ورقہ کی وفات ہو گئی اور وحی (کی آمد عارضی طور پر چند روز کے لیے)  رک گئی۔ 
 (۴)۔ سید نا جابر بن عبداللہؓ سے روایت ہے اور وہ وحی کے بند ہو جانے کا حال بیان کرتے ہیں اور (یہ بھی)  کہتے ہیں کہ (رسول اللہﷺ نے فرمایا کہ ایک دن)  اس حال میں کہ میں چلا جا رہا تھا تو یکا یک میں نے آسمان سے ایک آواز سنی،میں نے اپنی نظر اٹھائی تو (کیا دیکھتا ہوں کہ)  وہی فرشتہ جو غار حرا میں میرے پاس آیا تھا،ایک کرسی پر زمین و آسمان میں معلق بیٹھا ہوا ہے۔ میں اس (کے دیکھنے)  سے ڈر گیا۔ پھر لوٹ آیا تو میں نے (گھر میں آ کر)  کہا مجھے کمبل اڑھا دو،مجھے کمبل اڑھا دو۔ پھر (اسی موقع پر)  اللہ تعالیٰ نے یہ آیات نازل فرمائیں ’’اے کپڑا اوڑھنے والے اٹھ کھڑا ہو اور (لوگوں کو عذاب الٰہی سے)  ڈرا اور اپنے پروردگار کی بڑائی بیان کر اور اپنے کپڑوں کو پاک رکھا کر اور ناپا کی (یعنی بتوں کی پرستش)  کو چھوڑ دے۔ (المدثر:۱۔ ۵) 
 (۵)۔ سید نا ابن عباس سے اللہ تعالیٰ کے کلام ’’ لا تحریک۔ ۔ ۔ ۔ ‘‘ الخ (سورۃ القیامہ :۱۶کی تفسیر)  میں منقول ہے کہ رسول اللہ ﷺ کو (قرآن کے)  نزول کے وقت سخت دقت کا سامنا کرنا پڑتا تھا اور ازاں جملہ یہ تھا کہ آپﷺ اپنے دونوں ہونٹ (جلد جلد)  ہلاتے تھے (تاکہ وحی یاد ہو جائے)  ابن عباسؓ نے (سعید  راوی سے)  کہا کہ میں اپنے ہونٹوں کو تمہارے (سمجھانے کے لیے)  اسی طرح حرکت دیتا ہوں جس طرح رسول اللہﷺ اپنے ہونٹوں کو حرکت دیتے تھے (الغرض رسول اللہﷺ کی یہ حالت دیکھ کر)  اللہ تعالیٰ  نے یہ آیات نازل فرمائیں : ’’اے محمد (ﷺ) (قرآن کو جلد یاد کرنے کے لیے)  اس کے ساتھ تم اپنی زبان کو حرکت نہ دیا کرو تا کہ جلد (اخذ)  کر لو ‘یقیناً اس کا جمع کر دینا اور پڑھا دینا ہمارے ذمہ ہے ‘‘ (سورۃ القیامہ:۱۷۔ ۱۶) سیدنا ابن عباسؓ کہتے ہیں کہ (یعنی)  قرآن کا تمہارے سینہ میں جمع (محفوظ)  کر دینا اور اس کو تمہیں پڑھا دینا۔ پھر جس وقت ہم اس کو پڑھ چکیں تو پھر تم اس کے پڑھنے کی پیروی کرو۔ (سورۃ القیامۃ :۱۸)  ابن عباسؓ کہتے ہیں کہ یعنی اس کو توجہ سے سنو اور چپ رہو۔ پھر یقیناً اس (کے مطلب)  کا سمجھا دینا ہمارے ذمہ ہے (سورۃ القیامۃ :۱۹)  (یعنی) پھر بے شک ہمارے ذمہ ہے یہ کہ انھیں یاد ہو جائے پھر اس کے بعد جب آپﷺ کے پاس جبرئیلؑ (کلام الٰہی لے کر) آتے تھے تو آپﷺ توجہ سے سنتے تھے۔ جب جبرئیلؑ چلے جاتے تو اس کو نبیﷺ اسی طرح پڑھتے جس طرح جبرئیلؑ نے اس کو (آپﷺ کے سامنے) پڑھا تھا۔ 
 (۶)۔ سید نا ابن عباسؓ کہتے ہیں کہ رسول اللہﷺ تمام لوگوں سے زیادہ سخی تھے اور تمام اوقات سے زیادہ آپﷺ رمضان میں سخی ہو جاتے تھے (خصوصاً) جب آپﷺ سے جبرئیل علیہ السلام (آ کر) ملتے تھے اور جبرئیل علیہ السلام  آپﷺ سے رمضان کی ہر رات میں ملتے تھے اور آپﷺ سے قرآن کا دور کیا کرتے تھے۔ تو یقیناً (اس وقت)  رسول اللہﷺ (خلق اللہ کی نفع رسانی میں) تندو تیز ہوا سے بھی زیادہ (سخاوت میں)  تیز ہوتے تھے۔ 
 (۷)۔ سیدنا ابن عباسؓ نے ابو سفیان بن حربؓ سے بیان کیا کہ ہر قل (شاہ روم)  نے ان کے پاس ایک آدمی بھیجا (اور وہ)  قریش کے چند سواروں میں (اس وقت بیٹھے ہوئے تھے)  اور وہ لوگ شام میں تاجر (بن گئے)  تھے (اور یہ واقعہ)  اس زمانہ میں (ہوا ہے)  جبکہ رسول اللہﷺ نے ابو سفیان اور (نیز دیگر)  کفار قریش سے ایک محدود عہد کیا تھا۔ چنانچہ سب قریش ہر قل کے پاس آئے اور یہ لوگ (اس وقت)  ایلیاء میں تھے۔ تو ہر قل نے ان کو اپنے دربار میں طلب کیا اور اس کے گرد سردار ان روم (بیٹھے ہوئے) تھے۔ پھر ان (سب قریشیوں)  کو اس نے (اپنے قریب)  بلایا اور اپنے ترجمان کو طلب کیا اور (قریشیوں سے مخاطب ہو کر) کہا کہ تم میں سب سے زیادہ اس شخص کا قریب النسب کون ہے جو اپنے کو نبی کہتا ہے ؟ ابو سفیانؓ کہتے ہیں کہ میں نے کہا کہ میں ان سب سے زیادہ (ان کا) قریب النسب ہوں (یہ سنکر)  ہر قل نے کہا کہ ابو سفیان کو میرے قریب کر دو اور اس کے ساتھیوں کو (بھی) قریب رکھو اور ان کو ابو سفیان کے پس پشت (کھڑا)  کرو۔ پھر اپنے ترجمان سے کہا کہ ان لوگوں سے کہو کہ میں ابو سفیان سے اس مرد کا حال پوچھتا ہوں (جو اپنے آپ کو نبی کہتا ہے) پس اگر یہ مجھ سے جھوٹ بیان کرے تو تم (فوراً) اس کی تکذیب کر دینا۔ (ابو سفیان)  کہتے ہیں کہ اللہ کی قسم!اگر (مجھے)  اس بات کی شرم نہ ہوتی کہ لوگ میرے اوپر جھوٹ بولنے کا الزام لگائیں گے یقیناً میں آپﷺ کی نسبت غلط باتیں بیان کر دیتا۔ غرض سب سے پہلے جو ہر قل نے  مجھ سے پوچھا تھا،یہ تھا کہ ان کانسب تم لوگوں میں کیسا ہے ؟ میں نے کہا کہ وہ ہم میں عالی نسب ہیں۔ (پھر)  ہر قل نے کہا کہ کیا تم میں سے کسی نے ان سے پہلے بھی اس بات (یعنی نبوت)  کا دعویٰ کیا ہے ؟ میں نے کہا نہیں (پھر)  ہر قل نے کہا کہ کیا ان کے باپ دادا میں کوئی بادشاہ گزرا ہے ؟میں نے کہا نہیں۔ (پھر)  ہر قل نے کہا کہ با اثر لوگوں نے ان کی پیروی کی ہے یا کمزور لوگوں نے ؟ میں نے کہا (امیروں نے نہیں بلکہ)  کمزور لوگوں نے۔ (پھر)  ہر قل بولا کہ آیا ان کے پیرو (روز بروز)  بڑھتے جاتے ہیں یا گھٹتے جاتے ہیں ؟ میں نے کہا (کم نہیں ہوتے بلکہ)  زیادہ ہوتے جاتے ہیں۔ (پھر)  ہرقل نے پوچھا کہ آیا ان (لوگوں)  میں سے (کوئی)  ان کے دین میں داخل ہو نے کے بعد ان کے دین سے بد ظن ہو کر منحرف بھی ہو جاتا ہے ؟ میں نے کہا کہ نہیں۔ (پھر)  ہرقل نے پوچھا کہ کیا وہ (کبھی)  وعدہ خلافی کرتے ہیں ؟میں نے کہا کہ نہیں۔ اور اب ہم ان کی طرف سے مہلت میں ہیں۔ ہم نہیں جانتے کہ وہ اس (مہلت کے زمانہ)  میں کیا کریں گے (وعدہ خلافی یا وعدہ وفائی)  ابو سفیان کہتے ہیں کہ سوائے اس کلمہ کے اور مجھے موقع نہیں ملا کہ میں بات (آپﷺ کے حالات میں)  داخل کر دیتا۔ (پھر)  ہرقل نے پوچھا کہ کیا تم نے (کبھی)  اس سے جنگ کی ہے ؟ میں نے کہا کہ ہاں۔ تو (ہرقل)  بو لا تمہاری جنگ اس سے کیسی رہتی ہے ؟میں نے کہا کہ لڑائی ہمارے اور ان کے درمیان ڈول (کے مثل)  رہتی ہے کہ (کبھی)  وہ ہم سے لے لیتے ہیں اور (کبھی)  ہم ان سے لے لیتے ہیں (یعنی کبھی ہم فتح پاتے ہیں اور کبھی وہ)  (پھر)  ہر قل نے پوچھا کہ وہ تم کو کیا حکم دیتے ہیں ؟ میں نے کہا کہ وہ کہتے ہیں کہ صرف اللہ تعالیٰ کی عبادت کرو اور اس کے ساتھ کسی کو شریک نہ کرو اور (شرکیہ باتیں و عبادتیں) جو تمہارے باپ دادا کیا کرتے تھے،سب چھوڑ دو اور ہمیں نماز (پڑھنے)  اور سچ بولنے اور پرہیز گاری اور صلہ رحمی کا حکم دیتے ہیں۔ 
اس کے بعد ہرقل نے ترجمان سے کہا کہ ابو سفیان سے کہو کہ میں نے تم سے اس کا نسب پوچھا تو تم نے بیان کیا کہ وہ تمہارے درمیان میں (اعلیٰ)  نسب والے ہیں چنانچہ تمام پیغمبر اپنی قوم کے نسب میں اسی طرح (عالی نسب)  مبعوث ہوا کرتے ہیں اور میں نے تم سے پوچھا کہ آیا یہ بات (یعنی اپنی نبوت کی خبر)  تم میں سے کسی اور نے بھی ان سے پہلے کہی تھی؟تو تم نے بیان کیا کہ نہیں۔ میں نے (اپنے دل میں)  یہ کہا تھا کہ اگر یہ بات ان سے پہلے کوئی کہہ چکا ہوا تومیں کہہ دوں گا کہ وہ ایک ایسے شخص ہیں جو اس قول کی تقلید کرتے ہیں جو ان سے پہلے کہا جا چکا ہے اور میں نے تم سے پوچھا کہ ان کے باپ دادا میں کوئی بادشاہ تھا؟ تو تم نے بیان کیا کہ نہیں۔ پس میں نے (اپنے دل میں)  کہا تھا کہ ان کے باپ دادا میں کوئی بادشاہ ہوا ہو گا تو میں کہہ دوں گا کہ وہ ایک شخص ہیں جو اپنے باپ دادا کا ملک (اقتدار حاصل کرنا)  چاہتے ہیں اور میں نے تم سے پوچھا کہ آیا اس سے پہلے کہ انھوں نے جو یہ بات (نبوت کا دعویٰ) کہی ہے،کہیں تم ان پر جھوٹ کی تہمت لگاتے تھے ؟تو تم نے کہا کہ نہیں۔ پس (اب)  میں یقیناً جانتا ہوں کہ (کوئی شخص)  ایسا نہیں ہو سکتا کہ لوگوں سے تو جھوٹ بولنا (غلط بیانی)  چھوڑ دے اور اللہ پر جھوٹ بولے اور میں نے تم سے پوچھا کہ آیا بڑے (با اثر)  لوگوں نے ان کی پیروی کی ہے یا کمزور لوگوں نے ؟ تم نے کہا کہ کمزور لوگوں نے ان کی پیروی کی ہے اور (دراصل)  تمام پیغمبر کے پیرو یہی لوگ (ہوتے رہے)  ہیں اور میں نے تم سے پوچھا کہ ان کے پیرو زیادہ ہوتے جاتے ہیں یا کم ؟ تو تم نے بیان کیا کہ زیادہ ہوتے جاتے ہیں اور (درحقیقت)  ایمان کا یہی حال (ہوتا)  ہے تا وقتیکہ کمال کو پہنچ جائے اور میں نے تم سے پوچھا کہ کیا کوئی شخص ان کے دین میں داخل ہونے کے بعد ان کے دین سے ناخوش ہو کہ (دین سے)  پھر بھی جاتا ہے ؟تو تم نے بیان کیا کہ نہیں ! اور ایمان (کا حال)  ایسا ہی ہے جب اس کی بشاشت دلوں میں رچ بس جائے (تو پھر نہیں نکلتی)  اور میں نے تم سے پوچھا کہ آیا وہ وعدہ خلافی کرتے ہیں ؟ تو تم نے بیان کیا کہ نہیں !اور (بات یہ ہے کہ)  اسی طرح تمام پیغمبر وعدہ خلافی نہیں کرتے اور میں نے تم سے پوچھا کہ وہ تمہیں کس بات کا حکم دیتے ہیں ؟ تو تم نے بیان کیا کہ وہ تمہیں یہ حکم دیتے ہیں کہ اللہ کی عبادت کرو اور اس کے ساتھ کسی کو شریک نہ کرو نیز تمہیں بتوں کی پرستش سے منع کرتے ہیں اور تمہیں نماز (پڑھنے)  سچ بولنے اور پرہیز گاری (اختیار کرنے)  کا حکم دیتے ہیں پس اگر جو تم کہتے ہو سچ ہے تو عنقریب وہ میرے ان دونوں قدموں کی جگہ کے مالک ہو جائیں گے اور بے شک میں (کتب سابقہ کی پیش گوئی سے)  جانتا تھا کہ وہ ظاہر ہونے والے ہیں مگر میں یہ نہ سمجھتا تھا کہ وہ تم میں سے ہوں گے۔ پس اگر میں جانتا کہ ان تک پہنچ سکوں گا تو میں ان سے ملنے کا بڑا اہتمام وسعی کرتا اور اگر میں ان کے پاس ہوتا تو یقیناً میں ان کے قدموں کو دھوتا۔ پھر ہر قل نے رسول اللہﷺ کا (مقدس)  خط،جو آپﷺ نے سید نا دحیہ کلبی کے ہمراہ میر بصریٰ کے پاس بھیجا تھا اور امیر بصریٰ نے اس کو ہر قل کے پاس بھیج دیا تھا،منگوایا (اور اس کو پڑھوایا)  تو اس میں (یہ مضمون)  تھا 
 ’’اللہ نہایت مہربان رحم والے کے نام سے ‘‘
 (یہ خط ہے)  اللہ کے بندے اور اس کے پیغمبر محمدﷺ کی طرف سے بادشاہ روم کی طرف۔ اس شخص پر سلام ہو جو ہدایت کی پیروی کرے۔ بعد اس کے (واضح ہو کہ)  میں تم کو اسلام کی طرف بلاتا ہوں۔ اسلام لاؤ گے تو (قہر الٰہی سے)  بچ جاؤ گے اور اللہ تمہیں تمہارا ثواب دوگنا دے گا اور اگر تم (میری دعوت سے)  سے منہ پھیرو گے تو بلاشبہ تم پر (تمہاری)  تمام رعیت کے (ایمان نہ لانے)  کا گناہ ہو گا اور ’’اے اہل کتاب ایک ایسی بات کی طرف آؤ جو ہمارے اور تمہارے درمیان مشترک ہے یعنی یہ کہ ہم اور تم اللہ کے سوا کسی کی بند گی نہ کریں اور اس کے ساتھ کسی کو شریک نہ بنائیں اور نہ ہم میں سے کوئی کسی کو سوائے اللہ کے پروردگار بنائے (اللہ تعالیٰ فرماتا ہے کہ)  پھر اگر اہل کتاب اس سے اعراض کریں تو تم کہہ دینا کہ اس بات کے گواہ رہو کہ ہم تو اللہ کی اطاعت کرنے والے ہیں ‘‘۔ (آل عمران:۶۴) 
ابو سفیان کہتے ہیں کہ ہر قل نے جو کچھ کہنا تھا،کہہ چکا اور (آپﷺ کا)  خط پڑھنے سے فارغ ہوا تو اس کے ہاں بہت ہی شور ہونے لگا۔ آوازیں بلند ہوئیں اور ہم لوگ (وہاں سے)  نکال دیے گئے تو میں نے اپنے ساتھیوں سے کہا،جب کہ ہم سب باہر کر دیے گئے،کہ (دیکھو تو)  ابو کبثہ کے بیٹے (یعنی محمدﷺ)  کا معاملہ و رتبہ ایسا بڑھ گیا کہ اس سے بنو اصفر (روم)  کا بادشاہ بھی خوف کھاتا ہے۔ پس ہمیشہ میں اس کا یقین رکھتا رہا کہ وہ عنقریب غالب ہو جائیں گے یہاں تک کہ اللہ نے مجھ کو مشرف بہ اسلام کر دیا۔ 
فرمایا اور ابن ناطور جو ایلیا ء کا حاکم،ہر قل کا مصاحب اور شام کےعی سائیوں کا پیر پادری ہے،وہ بیان کرتا ہے کہ ہرقل جب ایلیا ء میں آیا تو ایک دن صبح کو بہت پریشان خاطر اٹھا تو اس کے بعض خواص نے کہا کہ ہمیں (اس وقت)  آپ کی حالت کچھ اچھی دکھائی نہیں دیتی۔ ابن ناطور کہتا ہے کہ ہرقل کا ہن تھا،علم نجوم میں مہارت رکھتا تھا،تو اس نے اپنے خواص سے،جب کہ انھوں نے پوچھا یہ کہا کہ میں نے رات کو جب ستاروں میں نظر کی تو دیکھا کہ ختنہ کرنے والا بادشاہ غالب ہو گیا تو (دیکھو کہ) اس دور کے لوگوں میں ختنہ کون کرتا ہے ؟ لوگوں نے کہا کہ سوائے یہود کے کوئی ختنہ نہیں کرتا،سو یہود کی طرف سے آپ اندیشہ نہ کریں اور اپنے ملک کے بڑے بڑے شہروں میں (حاکموں کو)  لکھ بھیجئے کہ جتنے یہود  وہاں ہیں سب قتل کر دیے جائیں۔ پس وہ لوگ اپنی اسی منصوبہ بندی میں تھے کہ ہر قل کے پاس آدمی لایا گیا جسے غسان کے بادشاہ نے بھیجا تھا وہ رسول اللہﷺ کی خبر بیان کرتا تھا سو جب ہرقل نے اس سے یہ خبر معلوم کی تو (اپنے لوگوں سے)  کہا کہ جاؤ اور دیکھو کہ وہ ختنہ کیے ہوئے ہے یا نہیں ؟لوگوں نے اس کو دیکھا تو بیان کیا کہ وہ ختنہ کیے ہوئے ہے۔ اور ہرقل نے اس سے اہل عرب کا حال پوچھا تو اس نے کہا کہ وہ ختنہ کرتے ہیں۔ تب ہرقل نے کہا کہ یہی (نبیﷺ)  اس دور کے لوگوں کا بادشاہ ہے جو ظاہر ہو گیا۔ پھر ہرقل نے اپنے دوست کو رومیہ (یہ حال)  لکھ بھیجا وہ علم (نجوم)  میں اسی کا ہم پلہ تھا اور (یہ لکھ کر)  ہر قل حمص کی طرف چلا گیا۔ پھر حمص سے باہر بھی نہیں جانے پایا تھا کہ اس کے دوست کا خط (اس کے جواب میں)  آگیا۔ وہ بھی نبیﷺ کے ظہور کے بارے میں ہرقل کی رائے کی موافقت کرتا تھا اور یہ (اس نے لکھا تھا)  کہ وہ نبی ہیں۔ اس کے بعد ہرقل نے سردار ان روم کو اپنے محل میں جو حمص میں تھا طلب کیا اور حکم دیا کہ محل کے دروازے بند کر دیے جائیں،تو وہ بند کر دیے گئے،پھر ہرقل (اپنے بالا خانے)  نمودار ہو ا اور کہا کہ اے روم والو! کیا ہدایت اور کامیابی میں (کچھ حصہ)  تمہارا بھی ہے؟اور (تمہیں)  یہ منظور ہے)  کہ تمہاری سلطنت قائم رہے (اگر ایسا چاہتے ہو)  تو اس نبیﷺ کی بیعت کر لو۔ تو (اس کے سنتے ہی)  وہ لوگ وحشی گدھوں کی طرح دروازوں کی طرف بھاگے،کواڑوں کو بند پایا۔ بالآخر جب ہرقل نے (اس درجے)  ان کی نفرت دیکھی اور (ان کے)  ایمان لانے سے مایوس ہو گیا تو بولا کہ ان لوگوں کو میرے پاس واپس لاؤ اور (جب وہ آئے تو ان سے)  کہا کہ میں نے یہ بات ابھی جو کہی تو اس سے تمہارے دین کی مضبوطی کا امتحان لینا (مقصود)  تھا اور وہ مجھے معلوم ہو گئی۔ پس لوگوں نے اسے سجدہ کیا اور اس سے خوش ہو گئے اور ہرقل کی آخری حالت یہی رہی۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


ایمانیات 
 باب: نبیﷺ کا ارشاد (ہے)  کہ اسلام (کا محل)  پانچ (ستونوں)  پر بنایا گیا ہے 
 (۸)۔ سیدنا عبداللہ بن عمرؓ نے کہا کہ رسول اللہﷺ نے فرمایا : ’’ اسلام (کا محل)  پانچ (ستونوں)  پر بنا یا گیا ہے (۱) اس بات کی شہادت دینا کہ اللہ تعالیٰ کے سوا کو ئی معبود نہیں ہے اور اس بات کی گواہی (بھی دینا)  کہ محمدﷺ اللہ کے رسول ہیں (۲)  نماز پڑھنا (۳)  زکوٰۃ دینا (۴) حج کرنا (۵) رمضان کے روزے رکھنا۔ ‘‘

باب:  ایمان کے کاموں کا بیان 
 (۹)۔ سیدنا ابو ہریرہؓ سے روایت کرتے ہیں کہ آپﷺ نے فرمایا : ایمان ساٹھ سے کچھ اوپر شاخیں رکھتا ہے اور حیا (بھی)  ایمان کی (شاخوں میں سے)  ایک شاخ ہے۔ 
باب: (اس بیان میں کہ پکا)  مسلمان وہ ہے جس کی زبان اور ہاتھ سے (دوسرے)  مسلمان ایذا نہ پائیں۔ 
 (۱۰)۔ سیدنا عبد اللہ بن عمروؓ نبیﷺ سے بیان کرتے ہیں آپﷺ نے فرمایا : (پکا)  مسلمان وہ ہے جس کی زبان اور ہاتھ سے (دوسرے)  مسلمان ایذا نہ پائیں (اور اصل) مہاجر وہ ہے جو ان چیزوں کو چھوڑ دے جن کی اللہ تعالیٰ نے ممانعت فرمائی۔ 
 (اس بیان میں کہ)  کونسا اسلام افضل ہے ؟
 (۱۱)۔ سیدنا ابوموسیٰؓ کہتے ہیں کہ (ایک مرتبہ) صحابہ کرامؓ نے عرض کیا کہ یارسول اللہ ! کونسا اسلام افضل ہے ؟ تو آپﷺ نے فرمایا: (اس شخص کا اسلام)  جس کی زبان اور ہاتھ سے (دوسرے) مسلمان ایذا نہ پائیں۔ 
باب: (کسی کو)  کھانا کھلانا اسلام میں سے ہے 
 (۱۲)۔ سیدنا عبد اللہ بن عمروؓ سے روایت ہے کہ ایک شخص نے رسول اللہﷺ سے پوچھا کہ کونسا اسلام بہتر ہے ؟تو آپﷺ نے فرمایا: کھانا کھلاؤ اور جس کو جانتے ہو اور جس کو نہیں جانتے ہو (سب کو)  سلام کرو۔ 
باب : اپنے بھائی (مسلمان)  کے لیے وہی بات چاہنا جو اپنے لیے چاہے (یہ)  ایمان میں سے ہے۔ 
 (۱۳)۔ سیدنا انسؓ نبی سے روایت کرتے ہیں کہ آپﷺ نے فرمایا : تم میں سے کوئی ایماندار نہ ہو گا یہاں تک کہ اپنے بھائی (مسلمان)  کے لیے وہی کچھ چاہے جو اپنے لیے چاہتا ہے۔ 
باب: رسول اللہ ﷺ سے محبت رکھنا ایمان میں سے ہے
 (۱۴)۔ سیدنا ابو ہریرہؓ سے روایت ہے کہ رسول اللہﷺ نے فرمایا : اس (پاک ذات)  کی قسم! جس کے ہاتھ میں میری جان ہے کہ تم میں سے کوئی مومن نہیں ہو سکتا جب تک کہ میں اس کے نزدیک اس کے باپ اور اس کی اولاد سے زیادہ محبوب نہ ہو جاؤ ں۔ 
 (۱۵)۔ سیدنا انسؓ سے اسی طرح کی روایت مروی ہے اور اس میں اتنا اضافہ ہے کہ نبیﷺ نے فرمایا : ’’اور تمام لوگوں سے زیادہ (محبوب نہ ہو جاؤں)۔ ‘‘
 ایمان کی شیرینی (کا ذکر) 
 (۱۶)۔ سیدنا انسؓ نبیﷺ سے (روایت کرتے ہیں)  کہ آپﷺ نے فرمایا : یہ تین باتیں جس کسی میں ہوں گی وہ ایمان کی شیرینی (کا مزہ) پائے گا۔ (۱) اللہ تعالیٰ اور اس کے رسولﷺ اس کے نزدیک تمام ماسوا  سے زیادہ محبوب ہوں۔ (۲) جس کسی سے محبت کرے تو اللہ ہی کے لیے اس سے محبت کرے۔ (۳) کفر میں واپس جانے کو ایسا بر ا سمجھے جیسے آگ میں ڈالے جانے کو (ہر کوئی)  برا سمجھتا ہے۔ 
باب: انصار سے محبت رکھنا ایمان کی علامت ہے 
 (۱۷)۔ سیدنا انسؓ نبیﷺ سے بیان کرتے ہیں کہ آپﷺ نے فرمایا : انصار سے محبت کرنا ایماندار ہونے کی نشانی ہے اور انصار سے دشمنی رکھنا منافق ہونے کی علامت ہے۔ 
 (۱۸)۔ سید نا عبادہ بن صامتؓ کہتے ہیں کہ رسول اللہﷺ نے فرمایا :اس حال میں کہ آپﷺ کے گرد صحابہ کرامؓ کی ایک جماعت بیٹھی ہوئی تھی کہ تم لوگ مجھ سے اس بات پر بیعت کرو کہ اللہ کے ساتھ کسی کو شریک نہ کرنا اور چوری نہ کرنا اور زنا نہ کرنا اور اپنی اولاد کو قتل نہ کرنا اور نہ ایسا بہتان (کسی پر)  باندھنا جس کو تم (دیدہ و دانستہ)  اپنے ہاتھوں اور اپنے پیروں کے سامنے بناؤ اور کسی اچھی بات میں (اللہ و رسول کی)  نافرمانی نہ کرنا۔ پس جو کوئی تم میں سے (اس عہد کو)  پورا کرے گا تو اس کا ثواب اللہ کے ذمہ ہے اور جو کوئی ان (بری)  باتوں میں سے کسی میں مبتلا ہو جائے گا اور دنیا میں اس کی سزاا سے ملا جائے گی تو یہ سزا اس کا کفارہ ہو جائے گی۔ اور جو ان (بری)  باتوں میں سے کسی میں مبتلا ہو جائے اور اللہ اس کو (دنیا میں)  پوشیدہ رکھے گا تو وہ اللہ کے حوالے ہے اگر چاہے تو اس سے درگزر کرے اور اگر چاہے تو اسے عذاب کرے (سیدنا عبادہ بن صامتؓ کہتے ہیں کہ) ہم سب لوگوں نے آپﷺ سے ان (باتوں)  پر بیعت کر لی۔ 
باب: فتنوں سے بھا گنا دین کی بات ہے۔ 
 (۱۹)۔ سید نا ابو سعید خدریؓ کہتے ہیں کہ رسول اللہ نے فرمایا : قریب ہے (کچھ بعید نہیں) کہ مسلمان کا اچھا مال بکریاں ہوں جن کو لے کر وہ پہاڑ کی چوٹیوں پر اور چٹیل میدانوں میں چلا جائے تاکہ وہ اپنے دین کو فتنوں سے بچا لے۔ 
باب: نبیﷺ کا ارشاد (ہے) کہ میں تم سب سے زیادہ اللہ کو جاننے والا ہوں 
 (۲۰)۔ ام المومنین عائشہ صدیقہؓ  فرماتی ہیں کہ رسول اللہﷺ جب لوگوں کو (نیک اعمال کرنے کا)  حکم دیتے تو ایسے اعمال کا حکم دیتے جن کو وہ (ہمیشہ)  کر سکیں (عبادت شاقہ کی ترغیب کبھی ان کو نہ دیتے تھے تو ایک مرتبہ) صحابہ کرامؓ نے عرض کیا کہ اے اللہ کے رسول !ہم آپ کی مثل نہیں،بیشک اللہ نے آپ کے اگلے پچھلے سب گناہ معاف کر دیے ہیں (لہٰذا ہمیں آپ سے زیادہ عبادت کرنی چاہیے) اس پر آپﷺ غضبناک ہوئے حتیٰ کہ چہرہ (مبارک) میں غضب (کا اثر)  ظاہر ہونے لگا۔ پھر فرمایا : ’’ تم سب سے زیادہ اللہ تعالیٰ کا جاننے والا اور اس سے ڈرنے والا میں ہوں۔ ‘‘
باب: اہل ایمان کا اعمال میں باہم ایک دوسرے سے برتر ہونا (ثابت ہے) 
 (۲۱)۔ سیدنا ابو سعید خدریؓ نبیﷺ سے (روایت کرتے ہیں)  کہ آپﷺ نے فرمایا: (جب)  جنت والے جنت میں اور دوزخ والے دوزخ میں داخل ہو چکے ہوں گے تو اس کے بعد اللہ تعالیٰ (فرشتوں سے)  فرمائے گا کہ جس کے دل میں رائی کے دانے کے برابر (بھی)  ایمان ہو،اس کو (دوزخ سے نکالو۔ پس وہ دوزخ سے نکالے جائیں گے اور وہ (جل کر)  سیاہ ہو چکے ہوں گے۔ پھر وہ نہر حیا (برسات)  یا (نہر)  حیات میں ڈالے جائیں گے یہ شک کے الفاظ امام مالک کے ہیں۔ (جو حدیث کے ایک راوی ہیں)  ’’تب وہ تر و تازہ ہو جائیں گے جس طرح دانہ (ترو تازگی کے ساتھ)  پانی کی روانی کی جانب اگتا ہے (اے شخص!) کیا تو نے نہیں دیکھا کہ وہ زرد باہم لپٹا ہوا نکلتا ہے۔ ‘‘
 (۲۲)۔ سیدنا ابو سعید خدریؓ کہتے ہیں کہ رسول اللہﷺ نے فرمایا: اس حالت میں کہ میں سو رہا تھا اور میں نے (یہ خواب)  دیکھا کہ لوگ میرے سامنے پیش کیے جاتے ہیں اور ان (کے بدن)  پر کُرتے ہیں۔ بعضے کُرتے تو (صرف)  چھاتیوں (ہی)  تک ہیں اور بعضے ان سے نیچے ہیں اور عمر بن خطابؓ (بھی)  میرے سامنے پیش کیے گئے اور ان (کے بدن) پر (جو)  قمیض ہے (وہ اتنی نیچی ہے)  کہ وہ اس کو کھینچتے (ہوئے چلتے) ہیں۔ صحابہ کرامؓ نے عرض کی کہ یارسول اللہ ! آپ نے اس کی کیا تعبیر لی ؟ تو آپﷺ نے فرمایا: (قمیض کی تعبیر میں نے)  دین (لی)  ہے۔ 
باب: حیاء (بھی)  ایمان سے ہے 
 (۲۳)۔ سیدنا ابن عمرؓ کہتے ہیں کہ رسول اللہﷺ (ایک مرتبہ)  کسی انصاری مرد کے پاس سے گزرے اور (ان کو دیکھا کہ) وہ اپنے بھائی کو حیا کے بارے میں نصیحت کر رہے تھے تو رسول اللہﷺ نے فرمایا : (حیا کے بارے میں)  اس کو (نصیحت کرنا)  چھوڑ دو،اس لیے کہ حیا ایمان میں سے ہے۔ 
باب: (اللہ تعالیٰ کا ارشاد ہے کہ) اگر (کفار شرک سے)  توبہ کر لیں اور نماز قائم کرنے لگیں اور زکوٰۃ دینے لگیں تو (تم)  ان (کے قتل)  کی سبیل ترک کر دو۔ (التوبہ:۵) 
 (۲۴)۔ سید نا ابن عمرؓ سے ہی روایت ہے کہ رسول اللہﷺ نے فرمایا : ’’ مجھے یہ حکم دیا گیا ہے کہ میں لوگوں سے قتال کروں یہاں تک کہ وہ اس بات کی گواہی دیں کہ اللہ تعالیٰ کے سوا کوئی معبود نہیں اور اس بات کی (بھی گواہی دیں) کہ محمدﷺ اللہ کے رسول ہیں اور نماز قائم کریں اور زکوٰۃ دیں۔ پس جب یہ (باتیں)  کرنے لگیں تو مجھ سے اپنے خون اور اپنے مال بچا لیں گے سوائے حق اسلام کے اور ان لوگوں کا حساب اللہ کے حوالے ہے۔ 
باب: جس نے کہا کہ ایمان عمل (کا نام)  ہے۔ 
 (۲۵)۔ سیدنا ابو ہریرہؓ سے روایت ہے کہ رسول اللہﷺ سے پوچھا گیا کہ کونسا عمل افضل ہے ؟ تو آپﷺ نے فرمایا : اللہ اور اس کے رسولﷺ پر ایمان لانا۔ پھر پوچھا گیا کہ پھر کونسا عمل افضل ہے ؟ فرمایا : اللہ کی راہ میں جہاد کرنا۔ پھر پوچھا گیا کہ اس کے بعد کونسا عمل افضل ہے ؟ تو فرمایا :حج مبرور۔ 
 جب اسلام سے اس کے حقیقی (شرعی)  معنی مراد نہ ہوں (بلکہ ظاہر ی فرمانبرداری یا جان کے خوف سے مان لینا مراد ہو) 
 (۲۶)۔ سیدنا سعد بن ابی وقاصؓ سے روایت ہے کہ رسول اللہﷺ نے کچھ لوگوں کو (مال)  دیا اور سعدؓ (بھی وہاں)  بیٹھے ہوئے تھے۔ پھر رسول اللہﷺ نے ایک ایسے شخص کو چھوڑ دیا (یعنی نہیں دیا)  جو مجھے سب سے اچھا معلوم ہوتا تھا تو میں نے عرض کیا کہ رسول اللہﷺ کیا وجہ ہے کہ آپﷺ نے فلاں شخص سے اعراض کیا؟اللہ کی قسم! میں تو اسے مومن سمجھتا ہوں تو آپﷺ نے فرمایا (مومن سمجھتے ہو)  یا مسلم ؟ تو میں نے تھوڑی دیر سکوت کیا پھر مجھے جو کچھ اس شخص کی بابت معلوم تھا اس نے مجبور کر دیا اور میں نے پھر اپنی وہی بات کہی یعنی یہ کہا کہ کیا وجہ ہے کہ آپﷺ نے فلاں شخص سے اعراض کیا؟ اللہ کی قسم ! میں تو اسے مومن جانتا ہوں تو آپﷺ نے فرمایا: (مومن جانتے ہو)  یا مسلم؟ پھر میں کچھ دیر چپ رہا۔ اس کے بعد جو کچھ میں اس شخص کے بابت جانتا تھا اس نے مجھے مجبور کر دیا اور میں نے پھر اپنی وہی بات دہرائی اور رسول اللہﷺ نے بھی پھر وہی جواب دیا۔ بالآخر آپﷺ نے فرمایا: اے سعد !میں ایک شخص کو اس اندیشے کے تحت کہ کہیں (ایسانہ ہو کہ اگر اس کو نہ دیا جائے تو وہ کافر ہو جائے اور) اللہ اس کو آگ میں سرنگوں نہ ڈال دے،دے دیتا ہوں۔ حالانکہ دوسراشخص اس سے زیادہ مجھے محبوب ہوتا ہے۔ (اس کو نہیں دیتا کیونکہ اس کی نسبت ایسا خیال نہیں ہوتا)۔ 
باب: شوہر کی ناشکری (بھی کفر ہے)  لیکن کفر کفر میں فرق ہوتا ہے 
 (۲۷)۔ سیدنا ابن عباسؓ کہتے ہیں کہ نبیﷺ نے فرمایا : ’’ (ایک مرتبہ) مجھے دوزخ دکھلائی گئی تو اس میں میں نے  زیادہ تر عورتوں کو پا یا۔ وجہ یہ ہے کہ وہ کفر کرتی ہیں۔ عرض کیا گیا کہ کیا اللہ تعالیٰ کا کفر کرتی ہیں ؟ تو آپﷺ نے فرمایا: ’’ شوہر کا کفر و ناشکری کرتی ہیں اور احسان نہیں مانتیں۔ (وہ یوں کہ)  اگر تو کسی عورت کے ساتھ عرصۂ دراز تک احسان کرتا رہے اور اس کے بعد کوئی (ناگوار)  بات تجھ سے وہ دیکھ لے تو (فوراً)  کہہ دے گی کہ میں نے تو کبھی تجھ سے آرام (سکھ چین)  نہیں پایا۔ 
 گناہ جاہلیت کے کام ہیں اور ان کا کرنے والا (صرف)  ان کے ارتکاب سے،بغیر شرک (کرنے)  کے، کافر قرار نہیں دیا جائے گا۔ 
 (۲۸)۔ سیدنا ابو ذرؓ کہتے ہیں کہ میں نے ایک شخص کو (جو میرا غلام تھا)  گالی دی یعنی اس کو اس کی ماں سے غیرت و عار دلائی تھی (یہ خبر)  نبیﷺ (کو پہنچی تو آپ)  نے مجھ سے فرمایا : ’’ اے ابو ذر ! کیا تم نے اسے اس کی ماں سے غیرت و عار دلائی ہے ؟بے شک تم ایسے آدمی ہو کہ (ابھی تک)  تم میں جاہلیت (کااثر باقی)  ہے۔ تمہارے غلام تمہارے بھائی ہیں۔ ان کو اللہ نے تمہارے قبضے میں دید یا۔ پس جس شخص کا بھائی اس کے قبضہ میں ہوا اسے چاہئے کہ جو خود کھائے اسے بھی کھلائے اور جو خود پہنے اس کو بھی پہنائے اور (دیکھو)  اپنے غلاموں سے اس کام کو (کرنے کا)  نہ کہو جوان پر شاق ہو اور جو ایسے کام کی ان کو تکلیف دو تو خود بھی ان کی مدد کرو۔ ‘‘
باب: اللہ تعالیٰ کا ارشاد کہ ’’اگر مسلمانوں کے دو گروہ باہم لڑیں تو ان دونوں کے درمیان صلح کروا دو‘‘۔ (الحجرات:۹) 
 (۲۹)۔ سید نا ابو بکرؓ کہتے ہیں کہ میں نے رسول اللہﷺ کو فرماتے ہوئے سنا : ’’جب دومسلمان اپنی تلواروں کے ساتھ ملاقات کریں (یعنی لڑیں)  تو قاتل اور مقتول (دونوں)  دوزخی ہیں۔ میں نے عرض کی یا رسول اللہ ! یہ قاتل (کی نسبت جو آپ نے فرمایا اس کی وجہ تو ظاہر)  ہے مگر مقتول کا کیا حال ہے (وہ کیوں دوزخ میں جائے گا) تو آپﷺ نے فرمایا: (اس وجہ سے کہ)  وہ اپنے حریف کے قتل کا خواہشمند تھا۔ 
باب: ایک ظلم دوسرے ظلم سے کم (زیادہ ہوتا)  ہے 
 (۳۰)۔ سیدنا عبد اللہ بن مسعودؓ نبیﷺ سے روایت کرتے ہیں کہ ’’ جب یہ آیت کہ جو لوگ ایمان لائے اور انھوں نے اپنے ایمان کو ظلم کے ساتھ خلط ملط نہیں کیا۔ ‘‘ (الانعام:۸۲) نازل ہوئی تو رسول اللہﷺ کے اصحاب (بہت گھبرائے اور) کہنے لگے کہ ہم میں سے کون ایسا ہے جس نے ظلم نہیں کیا؟ تو اللہ بزرگ و برتر نے یہ آیت ’’یقیناً شرک بڑا ظلم ہے ‘‘ (لقمان : ۱۳)  نازل فرمائی۔ 
باب:  منافق کی پہچان (کیا ہے) ؟
 (۳۱)۔ سید نا ابو ہریرہؓ نبیﷺ سے روایت کرتے ہیں کہ آپ نے فرمایا : منافق کی تین خصلتیں ہیں۔ (۱) جب بات کرے تو جھوٹ بولے (۲)  جب وعدہ کرے تو وعدہ خلافی کرے (۳)  جب (اس کے پاس)  امانت رکھی جائے تو (اس میں)  خیانت کرے۔ 
 (۳۲)۔ سیدنا عبداللہ بن عمروؓ سے روایت ہے کہ نبیﷺ نے فرمایا : ’’ چار باتیں جس میں ہوں گی وہ خالص منافق ہے اور جس میں ان چاروں میں سے ایک بات ہو گی تو (بھی)  اس میں ایک بات نفاق کی (ضرور)  ہے تاوقتیکہ اس کو چھوڑ نہ دے۔ (وہ چار باتیں یہ ہیں)  (۱) جب امین بنا یا جائے تو خیانت کرے (۲) جب بات کرے تو جھوٹ بولے (۳) جب وعدہ کرے تو وعدہ خلافی کرے۔ (۴) جب لڑے تو بے ہو دہ گو ئی کرے۔ ‘‘
باب: شب قد رمیں قیام (عبادت)  کرنا ایمان میں سے ہے 
 (۳۳)۔ سیدنا ابو ہریرہؓ کہتے ہیں کہ رسول اللہﷺ نے فرمایا : جو کوئی ایمان (یقین)  رکھتے ہوئے ثواب جان کر،شب قدر میں (عبادت کے لیے) بیدار رہے تو اس کے گزشتہ تمام گناہ معاف کردئیے جائیں گے۔ 
باب: اللہ کی راہ میں جہاد کرنا ایمان میں سے ہے 
 (۳۴)۔ سید نا ابو ہریرہؓ نبیﷺ سے روایت کرتے ہیں کہ آپﷺ نے فرمایا : ’’ اللہ تعالیٰ اس شخص کے لیے جو اس کی راہ میں (جہاد کرنے کو)  نکلے اور اس کو اللہ تعالیٰ پر ایمان رکھنے اور اس کے پیغمبروں پر ایقان ہی نے (جہاد پر آمادہ کر کے گھر سے)  نکالا ہو،اس امر کا ذمہ دار ہو گیا ہے کہ یا تو میں (یعنی اللہ)  اسے اس ثواب اور (مال)  غنیمت کے ساتھ واپس کروں گا جو اس نے جہاد میں پایا ہے یا اسے (شہید بنا کر) جنت میں داخل کر دوں گا۔ اور (رسول اللہﷺ نے فرمایا کہ) اگر میں اپنی امت پر دشوار نہ سمجھتا تو (کبھی)  کسی سریہ (یعنی جس جنگ میں رسول اللہﷺ شریک نہ تھے)  سے بھی پیچھے نہ رہتا اور میں (یعنی نبیﷺ)  یقیناً اس بات کو پسند کرتا ہوں کہ اللہ کی راہ میں مارا جاؤں پھر زندہ کیا جاؤں پھر مارا جاؤں پھر زندہ کیا جاؤں،پھر مارا جاؤں۔ ‘‘
باب: ماہ رمضان میں نوافل (یعنی تراویح پڑھنا)  ایمان میں سے ہے 
 (۳۵)۔ سیدنا ابو ہریرہؓ سے روایت ہے کہ رسول اللہﷺ نے فرمایا : جو شخص رمضان میں،ایمان رکھتے ہوئے اور ثواب سمجھ کر عبادت (یعنی نماز تراویح پڑھا)  کرے تو اس کے گزشتہ تمام گناہ معاف کردئیے جائیں گے۔ 
باب: ثواب جان کر ماہ رمضان کے روزے رکھنا ایمان میں سے ہے۔ 
 (۳۲)۔ سیدنا ابو ہریرہؓ سے روایت ہے کہ رسول اللہﷺ نے فرمایا: جو شخص ماہ رمضان میں ایماندار ہو کر اور ثواب سمجھ کر روزے رکھے تو اسکے گزشتہ تمام گناہ معاف کر دیے جائیں گے۔ 
 اسلام بہت آسان دین ہے 
 (۳۷)۔ سیدنا ابوہریرہؓ ہی سے روایت ہے کہ نبیﷺ نے فرمایا : دین بہت آسان ہے اور جو شخص دین میں سختی کرے گا تو وہ اس پر غالب آ جائے گا۔ (نتیجتاً خود پیدا کردہ سختی کا متحمل نہیں ہو سکے گا) پس تم لوگ راست و میانہ روی اختیار کرو اور (ایک دوسرے سے)  قریب رہو اور خوش ہو جاؤ (کہ تمہیں ایسا آسان دین ملا ہے)  اور صبح اور دوپہر کے بعد اور کچھ دیر رات میں عبادت کرنے سے قوت حاصل کرو۔ 
باب: نماز (قائم کرنا) ایمان میں سے ہے 
 (۳۸)۔ سید نا براء بن عازبؓ سے روایت ہے کہ نبیﷺ (جب ہجرت کر کے)  مدینہ تشریف لائے تو پہلے اپنے د دھیال یا ننھیال میں،جو انصار سے تھے ان کے ہاں اترے اور آپﷺ نے (مدینہ آنے کے بعد)  سولہ مہینے یا سترہ مہینے بیت المقدس کی طرف (منہ کر کے)  نماز پڑھی مگر آپ کو یہ اچھا معلوم ہوتا تھا کہ آپ کا قبلہ کعبہ کی طرف ہو جائے (چنانچہ ہو گیا) اور سب سے پہلی نماز جو آپﷺ نے (کعبہ کی طرف)  پڑھی،عصر کی نماز تھی اور آپﷺ کے ہمراہ کچھ لوگ نماز میں شریک تھے۔ ان میں سے ایک شخص نکلا اور کسی مسجد کے قریب سے گزرا تو دیکھا کہ وہ لوگ (بیت المقدس کی طرف)  نماز پڑھ رہے تھے تو اس نے کہا کہ میں اللہ تعالیٰ کو گواہ کر کے کہتا ہوں کہ میں نے رسول اللہﷺ کے ہمراہ مکہ کی طرف (منہ کر کے)  نماز پڑھی ہے۔ (یہ سنتے ہی)  وہ لوگ جس حالت میں تھے اسی حالت میں کعبہ کی طرف گھوم گئے اور جب آپﷺ بیت المقدس کی طرف نماز پڑھتے تھے تو یہود اور (جملہ)  اہل کتاب بہت خوش ہوتے تھے مگر جب آپﷺ نے اپنا منہ کعبہ کی طرف پھیر لیا تو یہ انہیں بہت نا گوار گزرا۔ 
باب: آدمی کے اسلام کی خوبی (کا کیا نتیجہ ہوتا ہے؟) 
 (۳۹)۔ سید ناابو سعید خدریؓ کہتے ہیں کہ میں نے رسول اللہﷺ سے سنا، آپﷺ فرماتے تھے جب آدمی مسلمان ہو جاتا ہے اور اس کا اسلام اچھا (خوب سے خوب تر اور مضبوط)  ہو جاتا ہے تو اللہ تعالیٰ اس کے تمام گناہوں کو جن کا اس نے ارتکاب کیا تھا،معاف کر دیتا ہے اور اس کے بعد (پھر)  معاوضہ (کا سلسلہ شروع)  ہوتا ہے کہ نیکی کا بد لہ اس کے دس گنا سے سات سو گنا تک اور برائی کااسی کے موافق (دیا جاتا ہے) مگر یہ کہ اللہ تعالیٰ اس سے درگزر فرمائے۔ 
باب: اللہ کو زیادہ محبوب وہ دین (کا کام)  ہے جو ہمیشہ جاری رہے
 (۴۰)۔ ام المومنین عائشہ صدیقہؓ کہتی ہیں کہ (ایک دفعہ)  نبیﷺ ان کے پاس آئے تو (دیکھا کہ)  ان کے پاس کوئی عورت (بیٹھی)  تھی۔ آپﷺ نے پوچھا : ’’ یہ کون ہے ؟‘‘ عائشہؓ بولیں کہ یہ فلاں عورت ہے (اور) اس کی نماز (کی کثرت)  حال بیان کرنے لگیں۔ تو آپﷺ نے فرمایا : ’’ ٹھہرو (دیکھو)  تم اپنے ذمہ اسی قدر (اعمال کی بجا آوری)  رکھو جن کی (ہمیشہ کرنے کی)  تم کو طاقت ہو اس لیے کہ اللہ تعالیٰ (ثواب دینے سے)  نہیں تھکتا تاوقتیکہ تم خود (عبا دت کرنے سے)  تھک جاؤ اور اللہ کے نزدیک (سب سے)  زیادہ محبوب وہ دین (کا کام)  ہے جس پر اس کا کرنے والا مداومت (ہمیشگی)  کرے۔ ‘‘
باب: ایمان کا زیادہ اور کم ہونا (ثابت ہے) 
 (۴۱)۔ سید نا انسؓ نبیﷺ سے روایت کرتے ہیں کہ آپﷺ نے فرمایا : جو شخص لاالہ الا اللہ کہہ دے اور اس کے دل میں ایک جو برابر نیکی (یعنی ایمان) ہو تو وہ بھی دوزخ سے نکل آئے گا جو شخص لا الہ الا اللہ کہے اور اس کے دل میں گندم کے دانے کے برابر نیکی (یعنی ایمان)  ہو تو وہ بھی دوزخ سے نکل آئے گا۔ اور جو شخص لا الہٰ الا اللہ کہے اور اس کے دل میں ذرے کے برابر نیکی (یعنی ایمان)  ہو تو وہ بھی دوزخ سے نکل آئے گا۔ ‘‘
 (۴۲)۔ امیر المومنین عمر بن خطابؓ سے روایت ہے کہ ایک یہودی نے ان سے کہا کہ اے امیر المومنین !آپ کی کتاب (یعنی قرآن)  میں ایک ایسی آیت ہے جس کو تم پڑھتے ہو، اگر ہم پر یعنی یہودیوں پر وہ آیت نازل ہوتی تو ہم اس دن کو (جس دن نازل ہوئی بطور) عید منا لیتے۔ امیر المومنین نے پوچھا وہ کونسی آیت ہے ؟یہودی بو لا یہ آیت کہ ’’آج میں (اللہ)  نے تمہارے لیے دین کو کامل کر دیا اور تم پر اپنا انعام بھر پور کر دیا اور تمہارے لیے اسلام کے دین ہونے پر رضا مند ہو گیا۔ ‘‘ (المائدۃ:۳) 
سیدنا عمرؓ سن کر کہنے لگے کہ بیشک ہم نے اس دن کو اور اس مقام کو اور اس مقام کو یاد کر لیا ہے جس میں یہ آیت نبیﷺ پر نازل ہوئی۔ آپﷺ (اس دن)  عرفہ میں مقیم تھے اور جمعہ کا دن تھا۔ 
باب: زکوٰۃ ادا کرنا اسلام میں سے ہے
 (۴۳)۔ سیدنا طلحہ بن عبید اللہؓ سے روایت ہے کہ ایک شخص نجد کا رہنے والا پراگندہ حال،رسول اللہﷺ کے پاس آیا۔ ہم اس کی آواز کی گنگناہٹ سنتے تھے مگر یہ سمجھ پاتے کہ کیا کہتا ہے؟یہاں تک کہ جب وہ قریب آیا  تو (معلوم ہوا کہ) وہ اسلام کی بابت آپﷺ سے پوچھ رہا ہے تو رسول اللہﷺ نے فرمایا:دن رات میں پانچ نمازیں ہیں۔ وہ شخص بولا کہ کیا ان کے علاوہ (بھی کوئی)  نماز میرے اوپر (فرض)  ہے ؟تو آپﷺ نے فرمایا: نہیں !مگر یہ کہ تو اپنی خوشی سے (نفل)  پڑھے۔ (پھر) رسول اللہﷺ نے فرمایا :اور ماہ رمضان کے روزے۔ اس نے عرض کی کہ کیا اس کے علاوہ (اور روزے بھی) میرے اوپر فرض ہیں ؟تو آپﷺ نے فرمایا: نہیں !مگر یہ کہ اپنی خوشی سے رکھے۔ (سید ناطلحہؓ) کہتے ہیں کہ رسول اللہﷺ نے اس سے زکوٰۃ کا بھی ذکر کیا،اس نے کہا کہ کیا میرے اوپر اس کے علاوہ (اور کوئی صدقہ بھی فرض) ہے ؟تو آپﷺ نے فرمایا:نہیں !مگر یہ کہ تو اپنی خوشی سے دے۔ سید نا طلحہؓ کہتے ہیں کہ پھر وہ شخص یہ کہتا ہوا پلٹا کہ اللہ کی قسم !میں ان (مذکورہ فرائض)  میں نہ اضافہ کروں گا اور نہ (اس میں)  کمی کروں گا۔ تو رسول اللہﷺ نے فرمایا کہ اگر یہ سچ کہہ رہا ہے تو کامیاب ہو گیا۔ 
باب:جنازوں کے پیچھے چل کر جانا ایمان میں سے ہے 
 (۴۴)۔ سید نا ابو ہریرہؓ سے روایت ہے کہ رسول اللہﷺ نے فرمایا : جو شخص کسی مسلمان کے جنازے کے پیچھے ایمان کا تقاضا اور ثواب سمجھ کر جاتا  ہے اور جب تک کہ اس پر نماز نہ پڑھ لے اور اس کے دفن سے فراغت حاصل نہ کر لے،اس کے ہمراہ رہتا ہے تو وہ دو قیراط ثواب لے کر لوٹتا ہے (اور ان میں سے)  ہر ایک قیراط احد (پہاڑ)  کے برابر ہوتا ہے اور جو شخص (صرف)  جنازہ پڑھ لے پھر تدفین سے پہلے لوٹ آئے تو وہ ایک قیراط ثواب لے کر لوٹتا ہے۔ 
باب:مومن کا اس بات سے ڈرنا کہ کہیں اس کی بے خبری میں اس کا عمل اکارت (ضائع)  نہ ہو جائے 
 (۴۵)۔ سید نا عبد اللہ بن مسعودؓ نے بیان کیا کہ نبیﷺ نے فرمایا : مسلمان کو گالی دینا فسق ہے اور اس سے لڑنا کفر ہے۔ 
 (۴۶)۔ سید نا عبادہ بن صامتؓ کہتے ہیں کہ رسول اللہﷺ (ایک مرتبہ لوگوں کو)  شب قدر بتا نے کے لیے نکلے مگر (اتفاق سے اس وقت)  دو مسلمان باہم لڑ رہے تھے تو آپﷺ نے فرمایا: (اس وقت) میں اس لیے نکلا تھا کہ تمہیں (معین)  شب قدر بتا دوں مگر (چونکہ)  فلاں اور فلاں باہم لڑے اس لیے (اس کی قطعی خبر دنیاسے)  اٹھا لی گئی اور شاید یہی تمہارے حق میں مفید ہو (اب)  تم شب قدر کو رمضان کی ستائیسویں اور انتیسویں اور پچیسویں (تاریخوں)  میں تلاش کرو۔ 
باب:جبرئیلؑ کا نبیﷺ سے ایمان،اسلام،احسان اور علم قیامت کی بابت پوچھنا
 (۴۷)۔ سید نا ابو ہریرہؓ کہتے ہیں کہ ایک دن نبیﷺ لوگوں کے سامنے بیٹھے ہوئے تھے کہ یکا یک آپ کے سامنے ایک شخص آیا اور اس نے (آپ سے) پوچھا کہ ایمان کیا چیز ہے ؟تو آپﷺ نے فرمایا:ایمان یہ ہے کہ تم اللہ پر اور اس کے فرشتوں پر اور اس کی کتابوں پر اور (آخرت میں) اللہ سے ملنے پر اور اللہ کے  پیغمبروں پر ایمان لاؤ اور قیامت کا یقین کرو۔ (پھر)  اس شخص نے کہا کہ اسلام کیا چیز ہے ؟ آپ نے فرمایا: اسلام کی یہ ہے کہ تم اللہ تعالیٰ کی عبادت کرو اور اس کے ساتھ کسی کو شریک نہ ٹھہراؤ اور نماز قائم کرو اور فرض زکوٰۃ ادا کرو اور رمضان کے روزے رکھو۔ (پھر)  اس شخص نے کہا کہ احسان کیا چیز ہے ؟تو آپﷺ نے فرمایا : احسان یہ ہے کہ تم اللہ کی عبادت (اس خشوع و خضوع اور خلوص سے)  کرو گیا کہ تم اسے دیکھ رہے ہو اور اگر (یہ حالت)  نہ نصیب ہو کہ تم اس کو دیکھتے ہو تو یہ خیال رہے کہ وہ تو ضرور تمہیں دیکھتا ہے۔ پھر اس شخص نے کہا کہ قیامت کب ہو گی؟تو اس کے جواب میں آپﷺ نے فرمایا کہ جس سے یہ بات پوچھی جا رہی ہے وہ خود سائل سے زیادہ اس کو نہیں جانتا، (بلکہ ناواقفی میں دونوں برابر ہیں)  اور ہاں میں تم کو اس کی علامتیں بتائے دیتا ہوں کہ (۱) جب لونڈی اپنے سردار کو جنے اور (۲) سیاہ اونٹوں کو چرانے والے اونچی اونچی عمارتیں بنانے لگیں،تو سمجھ لینا کہ قیامت قریب ہے اور قیامت کا علم تو ان پانچ چیزوں میں سے ہے کہ جن کو اللہ کے سوا کوئی نہیں جانتا پھر نبیﷺ نے ’’بیشک اللہ تعالیٰ ہی کے پاس قیامت کا علم ہے۔ ۔ ۔ ۔ آخر تک ‘‘ (لقمان: ۳۴) پوری آیت کی تلاوت فرمائی۔ اس کے بعد وہ شخص چلا گیا تو آپﷺ نے (صحابہ کرامؓ)  سے فرمایا: ’’ اس کو میرے پاس واپس لاؤ۔ ‘‘ (چنانچہ لوگ اس کے واپس لانے کو گئے) مگر وہاں کسی کو نہ دیکھا تو آپﷺ نے فرمایا: یہ جبرئیلؑ تھے،لوگوں کو ان کے دین کی تعلیم دینے آئے تھے۔ 
باب: اس شخص کی فضیلت (کا بیان) جو اپنے دین کی خاطر (مشتبہ چیزوں سے)  علیحدہ ہو جائے
 (۴۸)۔ سید نا نعمان بن بشیرؓ کہتے ہیں کہ میں نے رسول اللہﷺ سے سنا کہ آپﷺ فرماتے تھے :حلال ظاہر ہے اور حرام (بھی)  ظاہر ہے اور ان دونوں کے درمیان مشتبہ چیزیں ہیں کہ جن کو بہت سے لوگ نہیں جانتے۔ پس جو شخص مشتبہ چیزوں سے بچ گیا تو اس نے اپنے دین اور اپنی آبرو کو بچا لیا اور جو شخص مشتبہ چیزوں میں ملوث ہو گیا (تو وہ)  مثل اس چرواہے کے ہے جو سلطانی چر اگاہ کے قریب چراتا ہےعی ن ممکن ہے کہ وہ (اپنے مویشی)  اس میں چھوڑ دے۔ (اے لوگو!)  آگاہ رہو کہ ہر بادشاہ کی ایک چراگاہ ہے آگاہ  ہو جاؤ کہ اللہ تعالیٰ کی چراگاہ اس کی زمین میں اس کی حرام کی ہوئی چیزیں ہیں ا ور خبر دار ہو جاؤ کہ بدن میں ایک ٹکڑا گوشت کا ہے،جب وہ سنور جاتا ہے تو تمام بدن سنور جاتا ہے اور جب وہ بگڑ جاتا ہے تو سارا بدن خراب ہو جاتا ہے (خوب)  سن لو! وہ ٹکڑا دل ہے۔ 
باب:خمس (مال غنیمت کے پانچویں حصہ)  کا ادا کرنا ایمان میں سے ہے 
 (۴۹)۔ سید نا ابن عباسؓ کہتے ہیں کہ (قبیلہ)  عبد القیس کے لوگ جب نبیﷺ کے پاس آئے تو آپ نے (ان سے)  فرمایا کہ :یہ کونسی قوم یا (یہ پوچھا کہ)  کونسی جماعت ہے ؟ وہ بولے کہ (ہم)  ربیعہ (کے خاندان)  سے (ہیں) آپ نے فرمایا: قوم یا وفد کا آنا مبارک ہو،تم ذلیل ہو گے نہ شر مسار۔ پھر ان لوگوں نے عرض کی کہ یارسول اللہ ! ہم سوا ماہ حرام کے (کسی اور وقت میں)  آپ کے پاس نہیں آسکتے (اس لیے کہ) ہمارے اور آپﷺ کے درمیان کفار کا قبیلہ مضر رہتا ہے (ان سے ہمیں اندیشہ ہے) لہٰذا آپ ہمیں کوئی ٹھوس بات (خلاصۂ احکام) بتا دیجیے کہ ہم اپنے پیچھے والوں کو (بھی)  اس کی اطلاع کر دیں اور ہم سب اس (پر عمل کرنے)  سے جنت میں داخل ہو جائیں اور ان لوگوں نے آپﷺ سے پینے کی چیزوں کی بابت (بھی)  پوچھا کہ (کونسی حلال ہیں اور کونسی حرام)  تو آپﷺ نے انھیں چار باتوں کا حکم دیا اور چار باتوں سے منع کیا۔ (۱) ان کو حکم دیا صرف اللہ پر ایمان لانے کا (یہ کہہ کر)  فرمایا:تم لوگ جانتے ہو کہ صرف اللہ پر ایمان لانا (کس طرح پر ہوتا)  ہے ؟ تو انھوں نے کہا کہ اللہ اور اس کا رسول (ﷺ) خوب واقف ہیں۔ تو آپﷺ نے فرمایا : ’’ اس بات کی گواہی دینا کہ اللہ کے سوا کوئی معبود (حقیقی)  نہیں اور یہ کہ محمد (ﷺ)  اللہ کے رسول ہیں۔ (ان کو حکم دیا)  نماز پڑھنے کا۔ زکوٰۃ دینے کا۔ رمضان کے روزے رکھنے کا اور (حکم دیا) اس بات کا کہ مال غنیمت کا پانچواں حصہ (بیت المال میں) دے دیا کر و اور چار چیزوں (یعنی چار قسم کے برتنوں میں پانی یا اور کوئی چیز پینے) سے منع کیا۔ (۱)  سبز لاکھی مرتبان سے (۲) کدو کے تونبے سے (۳)  کریدے ہوئے لکڑی کے برتن (۴) روغنی برتن سے اور کبھی  (سیدنا ابن عباس مزفت کی جگہ)  مقیر کہا کرتے تھے اور آپﷺ نے فرمایا : ان باتوں کو یاد کر لو اور اپنے پیچھے والوں کو اس کی تبلیغ کر دو۔ ‘‘
باب: (حدیث میں)  آیا ہے کہ اعمال (کی قبولیت)  نیت پر (موقوف)  ہے
 (۵۰)۔ سیدنا عمرؓ سے روایت ہے کہ رسول اللہﷺ نے فرمایا کہ اعمال (کے نتیجے)  نیت کے موافق (ہوتے)  ہیں اور یہ حدیث پہلے گزر چکی ہے (حدیث :۱)  اور (یہاں) اس میں یہ زیادہ ہے کہ (نبیﷺ نے فرمایا) :اور ہر شخص کے لیے وہی ہے جو وہ نیت کرے۔ لہٰذا جس کی ہجرت اللہ اور اس کے رسول کے لیے ہو گی تو (اللہ کے ہاں)  اس کی ہجرت اسی (کام)  کے لیے (لکھی جاتی)  ہے جس کے لیے اس نے ہجرت کی۔ 
 (۵۱)۔ سیدنا ابو مسعودؓ نبیﷺ سے روایت کرتے ہیں کہ آپﷺ نے فرمایا: جب مرد اپنے اہل وعی ال پر ثواب سمجھ کر خرچ کرے تو وہ اس کے حق میں صدقہ (کا حکم رکھتا)  ہے۔ 
باب: نبیﷺ کا فرمانا کہ دین خیر خواہی (کا نام)  ہے 
 (۵۲)۔ سید نا جرید بن عبد اللہ بجلیؓ کہتے ہیں کہ میں نے رسول اللہﷺ سے نماز قائم کرنے اور زکوٰۃ ادا کرنے اور ہر مسلمان کی خیر خواہی کرنے کے اقرار پر بیعت کی۔ 
 (۵۳)۔ سید نا جریر بن عبد اللہؓ سے روایت ہے کہ میں نبیﷺ کی خدمت میں حاضر ہوا اور کہا کہ آپﷺ سے اسلام پر بیعت کرنا چاہتا ہوں،تو آپﷺ نے مجھے اسلام پر قائم رہنے اور ہر مسلمان کی خیر خواہی کرنے کی شرط عائد کی۔ پس اسی پر میں نے آپﷺ سے بیعت کی۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



علم کا بیان 
باب: علم کی فضیلت کا بیان 
 (۵۴)۔ سید نا ابو ہریرہؓ کہتے ہیں کہ (ایک دن)  اس حالت میں کہ نبیﷺ مجلس میں لوگوں سے (کچھ)  بیان کر رہے تھے کہ ایک اعرابی آپﷺ کے پاس آیا اور اس نے پوچھا کہ قیامت کب (قائم)  ہو گی؟ تو رسول اللہﷺ (نے کچھ جواب نہ دیا اور اپنی بات)  بیان کرتے رہے۔ اس پر کچھ لوگوں نے کہا کہ نبیﷺ نے اس کا کہنا سن (تو)  لیا مگر (چونکہ)  اس کی بات آپ کو بری محسوس ہوئی اس لیے آپ نے جواب نہیں دیا اور کچھ لوگوں نے کہا کہ (یہ بات نہیں ہے)  بلکہ آپ نے سنا ہی نہیں،یہاں تک کہ جب آپﷺ اپنی بات ختم کر چکے تو فرمایا: ’’ کہاں ہے۔ ‘‘میں سمجھتا ہوں کہ اس کے بعد یہ لفظ تھے۔ ’’قیامت کا پوچھنے والا؟‘‘تو سائل نے کہا یا رسول اللہ ! میں (یہاں)  ہوں۔ تو نے فرمایا کہ جس وقت امانت ضائع کر دی جائے تو قیامت کا انتظار کرنا (سمجھو قیامت آیا ہی چاہتی ہے)۔ اس نے پوچھا کہ امانت کا ضائع کرنا کس طرح ہو گا؟ فرمایا: جب کام (معاملہ)  ناقابل (نااہل)  کے سپر د کیا جائے تو قیامت کا انتظار کرنا۔ 
باب: جو شخص علم (کو بیان کرنے)  میں اپنی آواز بلند کرے
 (۵۵)۔ سیدنا عبد اللہ بن عمرؓ کہتے ہیں کہ ایک سفر میں جو ہم نے نبیﷺ کی رفاقت میں کیا تھا،نبیﷺ ہم سے پیچھے رہ گئے۔ پھر آپﷺ ہم سے اس حال میں ملے کہ نماز میں ہم نے دیر کر دی تھی اور ہم وضو کر رہے تھے تو (جلدی کی وجہ سے)  ہم اپنے پیروں پر پانی لگانے لگے (کیونکہ دھونے میں دیر ہوتی)  پس آپﷺ نے اپنی بلند آواز سے دو مرتبہ یا تین مرتبہ فرمایا: ایڑیوں کو آگ کے (عذاب)  سے خرابی (ہونے والی)  ہے (یعنی خشک رہنے کی صورت میں)۔ 
باب: امام کا اپنے ساتھیوں کی علمی آزمائش کے لیے سوال کرنا
 (۵۶)۔ سیدنا ابن عمرؓ نبیﷺ سے روایت کرتے ہیں کہ آپﷺ نے فرمایا : ’’درختوں میں سے ایک درخت ایسا ہے کہ اس کا پت جھڑ نہیں ہوتا اور وہ مسلمان کے مشابہ ہے،تو تم مجھے بتاؤ کہ وہ کو نسا درخت ہے ؟‘‘تو لوگ جنگلی درختوں (کے خیال)  میں پڑگئے۔ عبد اللہ عمرؓ کہتے ہیں میرے دل میں آیا کہ وہ کھجور کا درخت ہے مگر (کہتے ہوئے)  شرما گیا،بالآخر صحابہ کرامؓ نے عرض کیا کہ یارسول اللہ !آپ ہی ہمیں بتائیے کہ وہ کونسا درخت ہے؟تو آپﷺ نے فر مایا: ’’ وہ کھجور کا درخت ہے۔ ‘‘
باب: (حدیث کا خود)  پڑھنا اور (پڑھ کر)  محدث کو سنانا 
 (۵۷)۔ سید نا انس بن مالکؓ کہتے ہیں کہ ایک دفعہ ہم نبیﷺ کے ہمراہ مسجد میں بیٹھے ہوئے تھے ایک شخص اونٹ پر (سوار)  آیا اور اس نے اپنے اونٹ کو مسجد میں (لا کر)  بٹھا کر اس کے پاؤں باندھ دیے پھر اس نے صحابہؓ سے دریافت کیا تم میں سے محمد (ﷺ)  کون ہیں ؟اور (اس وقت) نبیﷺ صحابہؓ کے درمیان تکیہ لگائے بیٹھے تھے،تو ہم لوگوں نے کہا یہ مرد صاف رنگ تکیہ لگائے ہوئے (جو بیٹھے ہیں انہی کا نام نامی محمدﷺ ہے)۔ پھر اس شخص نے آپ سے کہا کہ اے عبد المطلب کے بیٹے !نبیﷺ نے فرمایا: (کہہ)  میں سن رہا ہوں۔ اس نے کہا کہ میں آپ سے (کچھ)  پوچھنے والا ہوں اور (پوچھنے میں)  آپ پر سختی کروں گا تو آپ اپنے دل میں میرے اوپر ناخوش نہ ہونا۔ آپﷺ نے فرمایا کہ جو تیری سمجھ میں آئے پوچھ لے۔ وہ بولا کہ میں آپ کو آپ کے پروردگار اور آپ سے پہلے لوگوں کے پروردگار کی قسم دے کر پوچھتا ہوں (سچ بتائیے)  کہ کیا اللہ نے آپ کو تمام آدمیوں کی طرف (پیغمبر بنا کر) بھیجا ہے؟آپ نے فرمایا: اللہ کی قسم ! ہاں (بیشک مجھے پیغمبر بنا کر بھیجا گیا ہے)۔ پھر اس نے کہا کہ میں آپ کو اللہ کی قسم دیتا ہوں (سچ بتائیے)  کیا اللہ نے آپ کو حکم دیا ہے کہ آپ یہ صدقہ ہمارے مال داروں سے لیں اور اسے ہمارے مستحقین پر تقسیم کریں ؟تو نبیﷺ نے فرمایا: اللہ کی قسم !ہاں۔ اس کے بعد وہ شخص کہنے لگا کہ میں اس (شریعت)  پر ایمان لایا،جو آپﷺ لائے ہیں اور میں اپنی قوم کے ان لوگوں کا جو میرے پیچھے ہیں،بھیجا ہوا (نمائندہ)  ہوں اور میں ضمام بن ثعلبہؓ ہوں (قبیلہ)  نبی سعد بن بکر سے تعلق رکھتا ہوں۔ 
باب: ’’المناولہ‘‘ کے بارے میں اور اہل علم کا علم یا علم کی باتیں لکھ کر شہر والوں کو دے دینا 
 (۵۸)۔ سید نا ابن عباسؓ کہتے ہیں رسول اللہﷺ نے اپنا ایک خط ایک شخص کے ہاتھ بھیجا اور اسے حکم دیا کہ یہ خط بحرین کے حاکم کو دیدے۔ (چنانچہ اس نے دے دیا)  اور بحرین کے حاکم نے اس کو کسریٰ (شاہ ایران)  تک پہنچا دیا۔ پھر جب (کسریٰ نے)  اس کو پڑھا تو (اپنی بد بختی سے)  اس کو چاک کر ڈالا۔ (سیدنا ابن عباسؓ)  کہتے ہیں کہ رسول اللہﷺ نے (یہ سن کر)  ان لوگوں کو بد دعا دی کہ ’’وہ (لوگ بھی) بالکل (اسی طرح)  ٹکڑے ٹکڑے کر دیے جائیں۔ ‘‘
 (۵۹)۔ سیدنا انس بن مالکؓ کہتے ہیں کہ نبیﷺ نے ایک خط (شاہ روم یا ایران)  کو لکھایا لکھنے کا ارادہ کیا تو آپ سے یہ کہا گیا کہ وہ لوگ بے مہر کا خط نہیں پڑھتے، (یعنی اس کو وقعت نہیں دیتے) چنانچہ آپﷺ نے چاندی کی ایک انگوٹھی بنوائی اس میں ’’محمد رسول اللہ ‘‘کندہ تھا۔ (سیدنا انسؓ کہتے ہیں ایسا محسوس ہو رہا ہے)  گویا میں (اب بھی)  آپﷺ کے ہاتھ مبارک میں اس کی سفید ی کی طرف دیکھ رہا ہوں۔ 
 (۶۰)۔ سیدنا ابو واقد لیثیؓ سے روایت ہے کہ (ایک دن)  اس حالت میں کہ رسول اللہﷺ مسجد میں تشریف فرما تھے اور لوگ آپﷺ کے پاس (بغرض استفادہ) بیٹھے ہوئے تھے،تین اشخاص آئے تو (ان میں سے)  دو رسول اللہﷺ کے سامنے آ گئے اور ایک چلا گیا (ابو واقدؓ)  کہتے ہیں کہ وہ دونوں (کچھ دیر)  رسول اللہﷺ کے پاس کھڑے رہے پھر ان میں سے ایک نے حلقہ میں گنجائش دیکھی تو وہ وہاں بیٹھ گیا اور دوسر ا سب کے پیچھے (جہاں مجلس ختم ہوتی تھی) بیٹھ گیا اور تیسرا تو واپس ہی چلا گیا۔ پس جب رسول اللہﷺ نے (وعظ سے)  فراغت پائی تو (صحابہ رضی اللہ عنہم سے مخاطب ہو کر)  فرمایا : کیا میں تمہیں تین آدمیوں کی حالت نہ بتاؤں کہ ان میں سے ایک نے اللہ کی طرف رجوع کیا اور اللہ نے اس کو جگہ دی اور دوسرا شر ما یا تو اللہ نے (بھی)  اس سے حیا کی اور تیسرے نے منہ پھیرا تو اللہ نے (بھی)  اس سے اعراض فرمایا۔ 
باب: نبیﷺ کا فرمانا کہ بسا اوقات وہ شخص جسے (بالواسطہ)  حدیث پہنچائی جائے، (براہ راست)  سننے والے کی بہ نسبت زیادہ یاد رکھنے والا ہوتا ہے۔ 
 (۶۱)۔ سیدنا ابو بکرؓ سے روایت ہے کہ ایک دفعہ آپﷺ اپنے اونٹ پر بیٹھے تھے اور ایک شخص اس کی نکیل پکڑے ہوئے تھا آپ نے (صحابہؓ سے مخاطب ہو کر)  فرمایا : یہ کونسا دن ہے ؟تو ہم چپ رہے،یہاں تک کہ ہم نے خیال کیا کہ عنقریب آپﷺ اس کے (اصلی)  نام کے سوا کچھ اور (نام اس کا)  بتائیں گے تو آپﷺ نے فرمایا:کیا یہ قربانی کادن نہیں ہے ؟ہم نے عرض کی کہ ہاں۔ پھر آپ نے پوچھا : یہ کونسا مہینہ ہے ؟تو ہم نے پھر سکوت کیایہاں تک کہ ہم نے خیال کیا کہ شاید آپﷺ اس کا نام بدل کر بتائیں گے تو آپ نے فرمایا: کیا یہ ذوالحجہ نہیں ہے ؟ہم نے عرض کی ہاں۔ (اس کے بعد)  آپﷺ نے فرمایا: یقیناً تمہارے خون اور تمہارے مال اور تمہاری عزتیں آپس میں ایسے ہی حرام ہیں جیسے تمہارے اس دن میں،تمہارے اس مہینہ میں،تمہارے اس شہر میں حرام (سمجھتے جاتے)  ہیں، چاہیے کہ (جو لوگ)  حاضر (ہیں وہ)  ان کو یہ خبر پہنچا دیں جو یہاں موجود نہیں اس لیے کہ شاید اس وقت سننے والا ایسے شخص کو یہ حدیث پہنچائے جو اس کہیں زیادہ اس کو یاد رکھے۔ 
 باب:نبیﷺ کا لوگوں کے وعظ اور علم کے لیے وقت اور موقع کا لحاظ رکھنا (ہر وقت اس طرف مشغول نہ رکھنا)  تاکہ وہ بیزار نہ ہو جائیں 
 (۶۲)۔ سید نا ابن مسعودؓ کہتے ہیں کہ نبیﷺ ہمیں نصیحت کرنے کے لیے وقت اور موقع کی رعایت فرماتے تھے، ہمارے اکتا جانے کے خیال سے (ہر روز وعظ نہ فرماتے تھے)۔ 
 (۶۳)۔ سید نا انسؓ نبیﷺ سے روایت کرتے ہیں کہ آپ نے فرمایا: (دین میں)  آسانی کرو اور سختی نہ کرو اور (لوگوں کو) خوشخبری سناؤ اور (زیادہ تر ڈرا ڈرا کر انہیں)  متنفر نہ کرو۔ 
باب:اللہ تعالیٰ جس کے ساتھ بھلائی کرنا چاہتا ہے اسے دین کی سمجھ عنایت فرما دیتا ہے
 (۶۴)۔ سیدنا معاویہؓ فرماتے ہیں کہ میں نے نبیﷺ کو یہ فرماتے ہوئے سنا ہے : اللہ جس کے ساتھ بھلائی کرنا چاہتا ہے اس کو دین کی سمجھ عنایت فرما دیتا ہے اور (نبیﷺ نے فرمایا کہ) میں تو صرف تقسیم کرنے والا ہوں اور دیتا تو اللہ ہی ہے اور یاد رکھو کہ یہ امت ہمیشہ اللہ کے حکم (دین) پر قائم رہے گی تو جو شخص ان کا مخالف ہو گا ان کو نقصان نہ پہنچا سکے گا یہاں تک کہ قیامت آ جائے۔ 
باب: (حصول)  علم میں سمجھداری (بہت اعلیٰ چیز ہے)
 (۶۵)۔ سید نا ابن عمرؓ فرماتے ہیں کہ ہم نبیﷺ کے پاس تھے کہ آپ کے پاس ایک کھجور کا گابھہ لایا گیا تو آپﷺ نے فرمایا کہ درختوں میں سے ایک درخت ایساہے۔ ۔ الخ اور پوری حدیث بیان کی۔ (دیکھے حدیث نمبر۵۶) اور اس روایت میں (ابن عمرؓ نے)  اتنا زیادہ کہا کہ میں سب سے چھوٹا تھا اس لیے چپ رہا۔ 
باب:علم اور حکمت میں غبطہ (رشک)  کرنا (درست ہے) 
 (۶۶)۔ سید نا عبدا للہ بن مسعودؓ کہتے ہیں کہ نبیﷺ نے فرمایا: حسد (رشک)  جائز نہیں مگر دو شخصوں (کی عادتوں)  پر۔ (۱) اس شخص (کی عادت)  پر جس کو اللہ نے مال دیا ہو اور اس بات کی توفیق و ہمت بھی کہ اسے (راہ)  حق میں صرف کرے (۲) اس شخص (کی عادت)  پر جس کو اللہ نے علم و حکمت عنایت کی ہواور اسکے ذریعہ سے فیصلے (اور عمل)  کرتا ہوا ور (لوگوں)  کو اس کی تعلیم کرتا ہو۔ 
باب:نبیﷺ کا فرمانا کہ ’’اے اللہ !اس کو کتا ب (قرآن)  کا علم (فہم و فراست)  عنایت فرما۔ 
 (۶۷)۔ سید نا ابن عباسؓ کہتے ہیں کہ رسول اللہﷺ نے مجھے (ایک مرتبہ) اپنے سینے سے لپٹا لیا اور فرمایا : ’’اے اللہ !اس کو (اپنی)  کتاب کا علم فرما۔ ‘‘
 باب:لڑکے کا سماع حدیث کس (کتنی)  عمر سے درست ہے ؟
 (۶۸)۔ سیدنا عبد اللہ بن عباسؓ کہتے ہیں کہ میں (ایک مرتبہ)  ایک گدھی پر سوار ہو کر چلا اور اس وقت میں بلوغت کے قریب تھا اور رسول اللہﷺ منیٰ میں بغیر کسی دیوار (سترہ)  کے نماز پڑھ رہے تھے تو میں صف کے کچھ حصے کے آگے سے گزرا  اور میں نے گدھی کو چھوڑ دیا تاکہ وہ چرلے اور میں صف میں شامل ہو گیا،مجھے (کسی نے)  اس بات سے منع نہیں کیا۔ 
 (۶۹)۔ سید نا محمود بن ربیعؓ کہتے ہیں کہ مجھے رسول اللہﷺ کی ایک کلی یاد ہے،جو آپﷺ نے ایک ڈول سے (پانی) لے کر میرے منہ پہ ماری تھی اور میں اس وقت پانچ برس کا تھا۔ 
باب: اس شخص کی فضیلت (کا بیان)  جو (دین کا علم)  پڑھے اور (دوسروں کو)  پڑھائے 
 (۷۰)۔ سیدنا ابو موسیٰؓ  نبیﷺ سے روایت کرتے ہیں کہ آپﷺ نے فرمایا :اس ہدایت اور علم کی مثال،جس کے ساتھ مجھے اللہ تعالیٰ نے مبعوث فرمایا ہے،مثل تیز بارش کے ہے جو زمین پر برسے،تو جو زمین صاف ہوتی ہے وہ پانی کو جذب کر لیتی ہے پھر اس سے بہت سارا چارا اور گھاس اگتی ہے اور جو زمین سخت ہوتی ہے وہ پانی روک لیتی ہے۔ پھر اللہ تعالیٰ اس لوگوں کو فائدہ پہنچا تا ہے وہ (اس کو)  پیتے ہیں اور (اپنے جانوروں کو) پلاتے ہیں اور زراعت (کو سیراب)  کرتے ہیں اور کچھ بارش (زمین کے) دوسرے حصہ کو پہنچی کہ جو بالکل چٹیل میدان ہے نہ پانی کو روکتا ہے اور نہ سبزہ اُگاتا ہے۔ پس یہی مثال ہے اس شخص کی جو اللہ کے دین کی سمجھ حاصل کی اور جس چیز کے ساتھ مجھے اللہ تعالیٰ نے مبعوث فرمایا ہے،اس کو فائدہ دے اور وہ (اس کو)   پڑھے اور پڑھائے اور مثال اس شخص کی جس نے اس کی طرف سر (تک)  نہ اٹھا یا اور اللہ کی اس ہدایت کو،جس کے ساتھ میں بھیجا گیا ہوں قبول نہ کیا۔ (بے آب بنجر زمین اور چٹیل میدان کی ہے)۔ 
باب: علم کا اٹھ جانا اور جہالت کا ظاہر ہونا 
 (۷۱)۔ سیدنا انسؓ کہتے ہیں کہ رسول اللہﷺ نے فرمایا: ’’ بے شک (یہ باتیں)  قیامت کی علامات میں سے ہیں کہ علم اٹھ جائے اور جہالت باقی رہ جائے اور شراب نوشی (کثرت سے)  ہونے لگے اور علانیہ زنا ہونے لگے۔ ‘‘
 (۷۲)۔ سید نا انسؓ سے روایت ہے کہ انھوں نے کہا کہ (آج)  میں تم (لوگوں)  کو ایک ایسی حدیث بیان کروں گا کہ میرے بعد (شاید)  کوئی تم سے نہ بیان کرے گا۔ میں نے رسول اللہﷺ کو یہ فرماتے ہوئے سنا: ’’قیامت کی علامات میں سے (ایک علامت)  یہ ہے کہ علم کم ہو جائے اور جہالت غالب آ جائے اور زنا علانیہ ہونے لگے اور عورتوں کی کثرت ہو جائے اور مردوں کی قلت،یہاں تک کہ پچاس عورتوں کا سرپرست، (کفیل)  صرف ایک مرد ہو گا۔ ‘‘
باب: علم کی فضیلت (کا بیان) 
 (۷۳)۔ سید نا ابن عمرؓ کہتے ہیں کہ میں نے رسول اللہﷺ کو یہ فرماتے ہوئے سنا: ’’اس حالت میں کہ میں سورہا تھا، (خواب میں)  مجھے ایک پیالہ دو دھ کا دیا گیا، تو میں نے پی لیا، یہاں تک کہ میں یہ سمجھنے لگا کہ سیر ہونے (کے سبب سے رطوبت)  میرے ناخنوں سے نکل رہی ہے، پھر میں نے اپنا بچا ہوا عمر بن خطا ب (رضی اللہ عنہ)  کو دے دیا۔ صحابہ رضی اللہ عنہم نے عرض کی کہ یا رسول اللہﷺ ! آپ نے اس کی کیا تعبیر لی ؟ تو آپﷺ نے فرمایا : ’’ علم۔ ‘‘ 
باب: فتویٰ دینا اس حالت میں کہ (فتویٰ دینے والا)  سواری پر سواریااور کسی چیز پر کھڑا ہو 
 (۷۴)۔ سدینا عبداللہ بن عمرو بن عاصؓ سے روایت ہے کہ رسول اللہﷺ حجۃ الوداع میں لوگوں کے لیے منیٰ میں ٹھہر گئے۔ لوگ آپ سے مسائل پوچھتے تھے۔ اتنے میں ایک شخص آیا اور اس نے کہا کہ نادانستگی میں میں نے ذبح کر نے سے پہلے سر منڈوا لیا تو آپﷺ نے فرمایا : ’’ (اب)  ذبح کر لے اور کوئی حرج نہیں۔ ‘ ‘ پھر ایک اور شخص آیا اور اس نے کہا کہ نادانستگی میں میں نے رمی کرنے سے پہلے قربانی کر لی تو آپﷺ نے فرمایا : ’’ (اب)  رمی کر لے اور کوئی حرج نہیں۔ ‘‘ (عبداللہ بن عمروؓ کہتے ہیں کہ اس دن)  آپﷺ سے (مناسک حج کی ترتیب کے بارے میں)  جس چیز کی بابت پوچھا گیا، خواہ وہ مقدم کر دی گئی ہو یا مؤخر،تو آپﷺ نے یہی فرمایا : ’’ اب کر لے اور کوئی حرج نہیں۔ ‘‘
باب: جس شخص نے ہاتھ یا سر کے اشارے سے فتویٰ کا جواب دیا 
 (۷۵)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا : ’’ (عنقریب)  علم اٹھا لیا جائے گا اور جہالت اور فتنے غالب ہو جائیں گے اور ہر ج بہت ہو گا۔ ‘‘ عرض کی گئی یا رسول اللہﷺ ہر ج کیا چیز ہے ؟ تو آپﷺ نے اپنے ہاتھ سے ترچھا اشارہ کر کے فرمایا : ’’ اس طرح ! گویا آپﷺ کی مراد (ہرج سے)  قتل تھی۔ ‘‘
 (۷۶)۔ سیدنا اسماء بنت ابی بکرؓ کہتی ہیں کہ میں عائشہ صدیقہؓ کے پاس آئی اور وہ نماز پڑھ رہی تھیں، تو میں نے (ان سے)  کہا کہ لوگوں کا کیا حال ہے (کیوں اس قدر گھبرا رہے ہیں) ؟ تو انھوں نے آسمان کی طرف اشارہ کیا (کہ دیکھو آفتاب میں کسوف (گرہن)  ہے) ۔ پھر اتنے میں سب لوگ (نماز کسوف کے لیے)  کھڑے ہو گئے، تو عائشہؓ نے کہا سبحان اللہ۔ میں نے پوچھا کہ (یہ کسوف کیا)  کوئی نشانی ہے ؟ انھوں نے اپنے سر سے اشارہ کیا کہ ہاں۔ پھر میں بھی (نماز کے لیے)  کھڑی ہو گئی، یہاں تک کہ مجھ پر غشی طاری ہو گئی تو اپنے سر پر پانی ڈالنے لگی۔ پھر (جب نماز ختم ہو چکی اور کسوف جاتا رہا)  تو نبیﷺ نے اللہ کی حمد و ثنا بیان کی اور فرمایا : ’’ جو چیز (اب تک)  مجھے نہ دکھائی گئی تھی، اسے میں نے (اس وقت)  اپنی اسی جگہ میں (کھڑے کھڑے)  دیکھ لیا۔ یہاں تک کہ جنت اور دوزخ کو (بھی) ۔ اور میری طرف یہ وحی بھیجی گئی کہ اپنی قبروں میں تمہاری آزمائش ہو گی۔ مسیح دجال کی آزمائش کے مثل یا اسی کے قریب قریب۔ (فاطمہ (راویہ حدیث)  کہتی ہیں کہ مجھے یا د نہیں اسماءؓ نے ان دونوں لفظوں میں سے کیا کہا تھا)  کہا جائے گا کہ تجھے اس شخص سے کیا واقفیت ہے ؟ تو اگر مومن ہے یا موقن، فاطمہ کہتی ہیں کہ مجھے یا د نہیں اسماءؓ نے ان دونوں میں سے کیا کہا تھا)  وہ کہے گا کہ وہ محمدﷺ ہیں اللہ کے پیغمبر۔ ہمارے پاس معجزات اور ہدایت لے کر آئے تھے، لہٰذا ہم نے ان کی بات مانی اور ان کی پیروی کی اور وہ محمدﷺ ہیں (یہ کلمہ)  تین مرتبہ (کہے گا)۔ پس اس سے کہہ دیا جائیگا کہ تو آرام سے سوتا رہ۔ بے شک ہم نے جان لیا کہ تو محمدﷺ پر ایمان رکھتا ہے۔ لیکن منافق یا شک کرنے والا فاطمہ کہتی ہیں کہ مجھے یاد نہیں کہ اسماءؓ نے ان دونوں لفظوں میں سے کیا کہا تھا، کہے گا میں (حقیقت تو)  نہیں جانتا  (مگر)  میں نے لوگوں کو ان کی نسبت کچھ کہتے ہوئے سنا چنانچہ میں نے بھی وہی کہہ دیا 
باب: جو مسئلہ درپیش ہو اس (کی تحقیق)  میں سفر کرنا اور اپنے اہل خانہ کو اس علم کا سکھانا 
 (۷۷)۔ سیدنا عقبہ بن حارثؓ سے روایت ہے کہ انھوں نے ابو اہاب بن عزیز کی لڑکی سے نکاح کیا، اس کے بعد ایک عورت نے آ کر بیان کیا کہ میں نے عقبہؓ کو اور اس لڑکی کو جس سے عقبہ نے نکاح کیا ہے، دودھ پلایا ہے (پس یہ دونوں رضاعی  بہن بھلائی ہیں ان میں نکاح درست نہیں) ۔ عقبہؓ نے کہا کہ میں نے کہا کہ میں نہیں جانتا کہ تو نے مجھے دودھ پلایا ہے اور نہ تو (اس سے)  پہلے کبھی مجھے (اس بات کی)  اطلاع دی۔ پھر عقبہ (مکہ سے)  سوار ہو کر رسول اللہﷺ کے پاس مدینہ گئے اور آپﷺ سے (یہ مسئلہ)  پوچھا تو رسول اللہﷺ نے فرمایا : ’’ (اب)  کس طرح (تم اس سے ازدواجی تعلق قائم رکھو گے)  ؟ حالانکہ (یہ جو)  بیان کیا گیا (اس سے حرمت کا شبہ پیدا ہوتا ہے) ۔ ‘‘ پس عقبہؓ نے اس عورت کو چھوڑ دیا (اور)  اس نے دوسرے شخص سے نکاح کر لیا۔ 
باب: علم کے حاصل کر نے میں باری مقرر کرنا 
 (۷۸) ۔ امیر المومنین عمر بن خطابؓ سے روایت ہے کہ میں اور ایک انصاری میرا پڑوسی بنی امیہ بن زید (کے محلہ)  میں رہتے تھے اور یہ (مقام)  مدینہ کی بلندی پر تھا اور ہم رسول اللہﷺ کے پاس باری بار ی آتے تھے۔ ایک دن وہ آتا تھا اور ایک دن میں۔ جس دن میں آتا تھا، اس دن کی خبر یعنی وحی وغیرہ (کے حالات)  میں اس کو پہنچا دیتا اور جس دن وہ آتا تھا، وہ بھی ایسا ہی کرتا تھا، تو ایک دن اپنی باری سے میرا انصاری دوست (نبیﷺ کی خدمت میں حاضری دیکر واپس)  آیا تو میرے دروازہ کو بہت زور سے کھٹکھٹایا اور (میرا نام لے کر)  کہا کہ وہ یہاں ہیں ؟ میں (ان اضطرابی حرکات سے)  ڈر گیا اور ان کے پاس نکل (کر)  آیا تو وہ بولے کہ (آج)  ایک بڑا واقعہ ہو گیا ہے (یعنی رسول اللہﷺ نے اپنی بیویوں کو طلاق دے دی ہے)  میں حفصہ (ام المومنینؓ)  کے پاس گیا تو وہ رو رہی تھیں، میں نے ان سے کہا کہ کیا رسول اللہﷺ نے تم لوگوں کو طلاق دے دی ہے ؟ وہ بو لیں کہ مجھے نہیں معلوم۔ اس کے بعد میں نبیﷺ کے پاس گیا اور کھڑے ہی  کھڑے میں نے عرض کی کہ کیا آپ  نے اپنی بیویوں کو طلاق دے دی ہے ؟ تو آپﷺ نے فرمایا : ’’ نہیں۔ ‘‘ میں نے (اس وقت نہایت تعجب میں آ کر)  کہا: ’’ اللہ اکبر۔ ‘‘ (انصاری کو کیسی غلط فہمی ہوئی ؟)۔ 
باب: جب (ناصح و معلم)  کوئی ناپسندیدہ بات دیکھے تو غضبناک انداز میں نصیحت و تلقین کر سکتا ہے۔ 
 (۷۹) ۔ سیدنا ابو مسعود انصاریؓ سے روایت ہے کہ ایک شخص نے (آ کر)  کہا کہ یا رسول اللہ ! میں عنقریب نماز (جماعت کے ساتھ)  نہ پا سکوں گا۔ کیونکہ فلاں شخص ہمیں بہت طویل نماز پڑھاتا ہے۔ ابو مسعودؓ کہتے ہیں کہ میں نے نصیحت کرنے میں اس دن سے زیادہ کبھی نبیﷺ کو غصہ میں نہیں دیکھا۔ آپﷺ نے فرمایا : ’’ اے لوگو ! تم (ایسی سختیاں کر کے لوگوں کو دین سے)  نفرت دلانے والے ہو (دیکھو ؟)  جو کوئی لوگوں کو نماز پڑھائے اسے چاہیے کہ (ہر رکن کے ادا کرنے میں)  تخفیف کرے، اس لیے کہ مقتد یوں میں مریض بھی اور کمزور بھی ہیں اور ضروریات والے بھی۔ ‘‘
 (۸۰)۔ سیدنا زید بن خالد جہنیؓ سے روایت ہے کہ نبیﷺ سے ایک شخص نے گری پڑی (لا وارث)  چیز کا حکم پوچھا تو آپﷺ نے فرمایا: ’’ اس کی بندش کو پہچان لے۔ ‘‘یا یہ فرمایا : ’’ اس کے ظرف کو اور اس کو تھیلی کو (پہچان لے)  پھر سال بھر اس کی تشہیر کرے (یعنی اس کے اصل مالک کو تلاش کرے)  پھر اس کے بعد (اگر کوئی مالک اس کا نہ ملے تو)  اس سے فائدہ اٹھا لے اور اگر اس کا مالک (سال بعد بھی)  آ جائے تو اسے اس کے حوالے کر دے۔ ‘‘ پھر اس شخص نے کہا کہ کھویا ہوا اونٹ (اگر ملے تو اس کو کیا کیا جائے) ؟تو آپﷺ غضبناک ہوئے یہاں تک کہ آپ  کے دونوں رخسار مبارک سرخ ہو گئے یا (راوی نے کہا کہ)  آپ  کا چہرہ سرخ ہو گیا اور آپﷺ فرمایا : ’’ تجھے اس اونٹ سے کیا مطلب ؟ اس کی مشک اور اس کا پاپوش اس کے ساتھ ہے، پانی پر پہنچے گا (تو پانی پی لے گا)  اور درخت (کے پتے)  کھا لے گا، لہٰذا اسے چھوڑ دے، یہاں تک کہ اس کو اس کا مالک مل جائے۔ ‘‘ پھر اس شخص نے کہا کہ کھوئی ہوئی بکری (کا پکڑ لینا کیسا ہے)  ؟ تو آپﷺ نے فرمایا : ’’ (اس کو پکڑ لو کیونکہ وہ)  تمہاری ہے یا تمہارے بھائی کی یا (اگر کسی کے ہاتھ نہ لگی تو)  پھر بھیڑیے کی۔ ‘‘
 (۸۱)۔ سیدنا ابوموسیٰؓ سے روایت ہے کہ (ایک مرتبہ)  نبیﷺ سے چند باتیں پوچھی گئیں جو آپ کے خلاف مزاج تھیں۔ (تو آپﷺ نے کچھ جواب نہ دیا مگر)  جب (ان سوالات کی)  آپ کے سامنے بھر مار کر دی گئی تو آپ  کو غصہ آگیا اور آپﷺ نے فرمایا : ’’ جو کچھ چاہو مجھ سے پوچھ لو۔ ‘‘ تو ایک شخص نے کہا کہ میرا باپ  کون ہے ؟ تو آپﷺ نے فرمایا : ’’ تیرا باپ حذافہ ہے۔ ‘‘ پھر دوسرا شخص کھڑا ہو اور اس نے کہا کہ یا رسول اللہ ! میرا باپ کون ہے ؟ تو آپ  نے فرمایا : ’’ تیرا باپ سالم ہے، شیبہ کا غلام۔ ‘‘ پھر جب عمرؓ نے آپﷺ کے چہرہ مبارک پر آثار غضب دیکھے تو انھوں نے عرض کی کہ یا رسول اللہ! ہم اللہ بزرگ وبرترسے توبہ کرتے ہیں (یعنی اب کبھی اس قسم کے سوالات آپﷺ سے نہ کریں گے) ۔ 
باب: جس شخص نے ایک بات کی تین مرتبہ تکرار کی تا کہ خوب سمجھ لی جائے 
 (۸۲) ۔ سیدنا انسؓ نبیﷺ سے روایت کرتے ہیں کہ آپﷺ جب کوئی بات کہتے تو تین مرتبہ اس کی تکرار کرتے تا کہ (اس کا مطلب اچھی طرح)  سمجھ لیا جائے۔ جب چند لوگوں کے پاس تشریف لاتے تو ان کو سلام کرتے تو تین مرتبہ سلام کرتے۔ 
باب: مرد کا اپنی لونڈی اور اپنے گھر والوں کو تعلیم دینا 
 (۸۳)۔ سیدنا ابوموسیٰؑ سے روایت ہے کہ رسول اللہﷺ نے فرمایا کہ تین شخص ایسے ہیں جن کے لئے دو گنا ثواب ہے۔ (۱) وہ شخص جو اہل کتاب میں سے ہو وہ، اپنے نبی پر ایمان لایا ہو اور (پھر)  محمدﷺ پر بھی ایمان لائے (۲)  مملوک غلام، جب کہ وہ اللہ کے حق کو اور اپنے مالکوں کے حق کو ادا کر تا رہے ؟ (۳)۔ وہ شخص جس کے پاس اس کی لونڈی ہو، اس نے اسے ادب سکھایا اور عمدہ تربیت کی اور اسے اچھی و عمدہ تعلیم دی پھر اسے آزاد کر دیا اور اس سے نکاح کر لیا، پس اس کے لیے دو گنا ثواب ہے۔ 
باب۔ امام کا عورتوں کو نصیحت کرنا اور ان کو تعلیم دینا 
 (۸۴)۔ سیدنا ابن عبا سؓ سے روایت ہے کہ نبیﷺ (عید کے دن مردوں کی صف سے عورتوں کی طرف)  نکلے اور آپ کے ہمراہ سیدنا بلالؓ تھے۔ آپﷺ نے یہ گمان کیا کہ (شاید)  عورتوں نے (خطبہ صحیح طرح)  نہیں سنا، تو آپ نے انھیں نصیحت فرمائی اور انھیں صدقہ (دینے)  کا حکم دیا۔ پس (کوئی)  عورت بالی اور (کوئی)  انگوٹھی ڈالنے لگی (کوئی کچھ اور)  اور بلالؓ اپنے کپڑے کے دامن میں سمیٹے لگے۔ 
باب: حدیث (نبویﷺ کے سننے)  پر حرص کرنا 
 (۸۵)۔ سیدنا ابوہریرہؓ سے روایت ہے کہ انھوں (ابوہریرہؓ)  نے کہا یا رسول اللہ ! قیامت کے دن سب لوگوں سے زیادہ بہرہ مند آپ کی شفاعت سے کون ہو گا ؟ تو رسول اللہﷺ نے فرمایا : ’’ بے شک مجھے یقین تھا کہ اے ابوہریرہ ! تم سے پہلے کوئی یہ بات مجھ سے نہ پوچھے گا، اس وجہ سے کہ میں نے تمہاری حرص حدیث  (کے دریافت کرنے)  پر دیکھ لی ہے۔ تو (سن لو !)  سب سے زیادہ بہر مند میری شفاعت سے قیامت کے دن وہ شخص ہو گا جو اپنے خالص دل سے یا اپنے خالص جی سے لا الہ الا اللہ کہہ دے۔ ‘‘
 باب: (قیامت کے قریب)  علم کس طرح اٹھا لیا جائے گا ؟
 (۸۶)۔ سیدنا عبداللہ بن عمرو بن عاصؓ کہتے ہیں کہ میں نے رسول اللہﷺ کو یہ فرماتے ہوئے سنا : ’’ اللہ علم کو اس طرح نہیں اٹھاتا کہ بندوں (کے سینوں)  سے نکال لے، بلکہ علماء کو موت دے کر علم کو اٹھاتا ہے، یہاں تک کہ جب کوئی عالم باقی نہ رہے گا تو لوگ جاہلوں کو سردار (مفتی و پیشوا)  بنا لیں گے اور ان سے (دینی مسائل)  پوچھے جائیں گے اور وہ بغیر علم کے فتویٰ دیں گے (خود بھی)  گمراہ ہوں گے اور (دوسروں کو بھی)  گمراہ کریں گے۔ ‘‘
باب: کیا (صرف)  عورتوں کو تعلیم کے لیے کوئی دن مقرر کیا جا سکتا ہے ؟ 
 (۸۷)۔ سیدنا ابو سعید خدریؓ کہتے ہیں کہ عورتوں نے عرض کی کہ (آپ سے فائدہ اٹھا نے میں)  مرد ہم سے آگے بڑھ گئے ہیں، پس آپ ہمارے لیے اپنی طرف سے کوئی دن (برائے وعظ)  مقرر فرما دیجیے تو آپ نے ان سے کسی دن کا وعدہ کر لیا۔ چنانچہ اس دن آپ ان سے ملے اور انھیں نصیحت فرمائی اور (ان کے مناسب حال عبادت کا)  انھیں حکم دیا، منجملہ اس کے جو آپ نے (ان سے)  فرمایا، یہ تھا کہ جو عورت تم میں سے اپنے تین لڑکے آگے بھیج دے گی (یعنی اس کے تین لڑکے اس کے سامنے مر جائیں گے)  تو وہ اس کے لیے (دوزخ کی)  آگ سے حجاب (آڑ)  ہو جائیں گے۔ ‘‘ ایک عورت بولی اور (اگر کوئی)  دو (لڑکے آگے بھیجے ؟)  تو آپ نے فرمایا : ’’ اور دو (کا بھی یہی حکم ہے)  اور سیدنا ابوہریرہؓ کی روایت میں ہے کہ تین لڑکے (ایسے ہوں)  جو بلوغت (کی عمر)  کو نہ پہنچے ہوں۔ 
باب: جس نے کوئی بات سنی اور سمجھ نہ سکا پھر اس نے دوبارہ پوچھا تا کہ اسے سمجھ لے 
 (۸۸) ۔ ام المومنین عائشہ صدیقہؓ سے روایت ہے کہ (ایک مرتبہ)  نبیﷺ نے فرمایا : ’’ (قیامت میں)  جس کا حساب لیا گیا، اسے (ضرور)  عذاب کیا جائے گا۔ ‘‘ عائشہؓ کہتی ہیں (یہ سنکر)  میں نے کہا کہ کیا اللہ پاک  نہیں فرماتا ’’عنقریب اس سے آسان حساب لیا جائے گا ‘‘ (الانشقاق :۸)۔ (معلوم ہوا کہ آسان حساب کے بعد عذاب کا ہونا کچھ ضروری نہیں)  تو آپ نے فرمایا : ’’ یہ (حساب جس کا ذکر اس آیت میں ہے در حقیقت حساب نہیں ہے بلکہ اعمال کا)  صرف پیش کر دینا ہے لیکن جس شخص سے حساب میں جانچ پڑتال کی گئی تو وہ (یقیناً)  ہلاک ہو گا۔ ‘‘
باب: جو شخص (محفل میں)  موجود ہو،وہ علمی بات غیر حاضر لوگوں تک پہنچا دے 
 (۸۹)۔ سیدنا ابو شریحؓ کہتے ہیں کہ رسول اللہﷺ نے فتح مکہ کے دوسرے دن بیان فرمایا تھا، جس کو میرے دونوں کانوں نے سنا ہے اور اس کو میرے دل نے یاد رکھا ہے اور جب آپﷺ نے اس (خطبہ)  کو بیان فرمایا تو میری آنکھیں آپ کو دیکھ رہی تھیں۔ آپ نے اللہ کی حمد و ثنا بیان فرمائی پھر فرمایا : ’’ مکہ (میں جنگ و جدل وغیرہ)  کو اللہ نے حرام کیا ہے، اسے لوگوں نے حرام نہیں کیا۔ پس جو شخص اللہ پر اور قیامت پر ایمان رکھتا ہو، تو اس کو جائز نہیں کہ مکہ میں خونریزی کرے اور نہ (یہ جائز ہے کہ)  وہاں کوئی درخت کا ٹے، پھر اگر کوئی شخص رسول اللہﷺ کے مکہ میں لڑنے سے (ان چیزوں کا) جواز بیان کرے تو اس سے کہہ دینا کہ اللہ نے اپنے رسول اللہ (ﷺ)  کو اجازت دے دی تھی اور تمہیں اجازت نہیں دی اور مجھے بھی صرف ایک گھڑی بھر دن کی وہاں اجازت دی تھی،پھر آج اس کی حرمت (حسب سابق)  ویسی ہو گئی ہے جیسے کل تھی، پس حاضر کو چاہیے کہ وہ غائب کو (یہ خبر)  پہنچا دے۔ ‘‘
باب۔ اس شخص کا گناہ جو نبیﷺ کی نسبت جھوٹ بولے 
 (۹۰)۔ سیدنا علیؓ کہتے ہیں کہ نبیﷺ نے فرمایا : ’’ میرے اوپر ہر گز جھوٹ نہ بولنا، کیونکہ جو شخص مجھ پر جھوٹ بولے تو اسے چاہیے کہ اپنا ٹھکانہ دوزخ میں بنا لے۔ ‘‘
 (۹۱)۔ سیدنا سلمہ ابن اکوعؓ کہتے ہیں کہ میں نے نبیﷺ کو یہ فرماتے ہوئے سنا : ’’ جو کوئی میری نسبت وہ بات بیان کرے جو میں نے نہیں کہی تو اسے چاہیے کہ اپنا ٹھکانہ آگ میں تلاش کر لے۔ ‘‘
 (۹۲)۔ سیدنا ابوہریرہؓ نبیﷺ سے روایت کرتے ہیں کہ آپ نے فرمایا کہ میرا نام رکھ لو مگر میری کنیت (میری زندگی میں، جو القاسم ہے)  نہ رکھو اور (یقین کر لو کہ)  جس شخص نے مجھے خواب میں دیکھا تو یقیناً اس نے مجھے دیکھ لیا، اس لیے کہ شیطان میری شکل و شباہت اختیار نہیں کر سکتا صورت نہیں بن سکتا اور جو شخص عمداً میرے اوپر جھوٹ بولے تو اسے چاہیے کہ اپنا ٹھکانہ آگ میں تلاش کر لے۔ 
باب۔ علم (کی باتوں)  کا لکھنا (بدعت نہیں ہے)  
 (۹۳)۔ سیدنا ابوہریرہؓ سے روایت ہے کہ نبیﷺ نے فرمایا : ’’ اللہ تعالیٰ نے مکہ سے فیل (ہاتھیوں کے لشکر)  کو یا قتل کو روک لیا اور رسول اللہﷺ اور مومنین کو ان پر غالب کر دیا۔ آگاہ رہو مکہ (میں قتال کرنا)  نہ مجھ سے پہلے کسی کے لیے حلال ہوا ہے اور نہ میرے بعد کسی کے لیے حلال ہو گا۔ آگاہ رہو وہ میرے لیے ایک گھڑی بھر دن میں حلال ہو گیا تھا، آگاہ رہو (اب)  وہ اس وقت حرام ہے۔ اس کا کاٹنا نہ تو ڑا جائے اور اس کا درخت نہ کاٹا جائے اور اس کی گری ہوئی چیز سوائے اعلان کرنے والے کے کوئی نہ اٹھائے (یعنی جو اس کے اصل مالک کو ڈھونڈے اور یہ چیز اس کے حوالے کر ے)  اور جس کسی کا کوئی (عزیز)  قتل کیا جائے تو اسے (ان)  دو صورتوں  میں سے ایک کا اختیار ہے یا اس کو دیت دلا دی جائے یا قصاص لیا جائے (قاتل مقتول کے ورثاء کے حوالے کیا جائے)۔ ‘‘ اتنے میں ایک شخص اہل یمن میں سے آگیا اور اس نے کہا یا رسول اللہ! (یہ خطبہ)  میرے لیے لکھ دیجیے۔ آپﷺ نے فرمایا : ’’ ابو فلاں کے لیے لکھ دو۔ ‘‘ پھر قریش کے ایک شخص نے کہا کہ (یا رسول اللہ!)  اذخر (گھاس)  کے سوا (اور چیزوں کے کاٹنے کی ممانعت فرمائیے اور اذخر کی ممانعت نہ فرمائیے)  اس لیے کہ ہم اس کو اپنے گھروں اور قبروں میں لگاتے ہیں، تو نبیﷺ نے فرمایا ُ: ’’ (ہاں)  اذخر کے سوا (اور اشیاء کاٹنے کی ممانعت ہے) ۔ ‘‘
 (۹۴)۔ سیدنا ابن عبا سؓ سے روایت ہے کہ جب نبیﷺ کا مرض سخت ہو گیا تو آپ نے فرمایا : ’’ میرے پاس لکھنے کی چیزیں لاؤ تا کہ میں تمہارے لیے ایک نوشتہ لکھ دوں کہ اس کے بعد پھر تم گمراہ نہ ہو گے۔ ‘‘ سیدنا عمر بن الخطابؓ نے کہا کہ نبیﷺ پر مرض غالب ہے (طبیعت انتہائی نا ساز ہے)  اور چونکہ ہمارے پاس اللہ تعالیٰ کی کتاب موجو د ہے تو وہی ہمیں کا فی ہے۔ پھر صحابہؓ نے اختلاف کیا یہاں تک کہ شور بہت ہو گیا تو آپﷺ نے فرمایا : ’’ میرے پاس سے اٹھ جاؤ اور میرے پاس تنازع (کھڑا)  کر نے کا کیا کام ؟‘‘ 
باب۔ رات کے وقت تعلیم و تلقین (درست ہے)  
 (۹۵)۔ ام المومنین ام سلمہؓ کہتی ہیں کہ ایک رات نبیﷺ نیند سے بیدار ہوئے تو آپﷺ نے فرمایا کہ سبحان اللہ آج کی رات کس قدر فتنے نازل کیے گئے ہیں اور کس قدر خزانے کھولے گئے ہیں۔ (اے لوگو!)  ان حجرہ والیوں کو جگا دو (کہ کچھ عبادت کریں)  کیونکہ بہت سی دنیا میں پہننے والی ایسی ہیں جو (اعمال نہ ہو نے کے سبب)  آخرت میں برہنہ ہوں گی۔ ‘‘
باب: رات کو علم کی باتیں کرنا (نا جائز نہیں)  
 (۹۶)۔ سیدنا عبداللہ بن عمرؓ کہتے ہیں کہ نبیﷺ نے (ایک مرتبہ)  اپنی اخیر عمر مبارک میں عشاء کی نماز پڑھائی پھر جب سلام پھیر چکے تو کھڑے ہو گئے اور فرمایا : ’’ تم اپنی اس رات کو اچھی طرح یاد رکھنا (دیکھو)  آج کی رات سے سو برس کے آخر تک کوئی شخص جو زمین پر ہے باقی نہ رہے گا۔ ‘‘
 (۹۷) ۔ ابن عباسؓ کہتے ہیں کہ میں ایک شب اپنی خالہ ام المومنین میمونہ بنت حارث زوجۂ نبیﷺ کے گھر میں سویا اور نبیﷺ (اس دن)  ان کی شب میں انھیں کے ہاں تھے۔ پس نبیﷺ نے عشاء کی نماز (مسجد میں)  پڑھی پھر اپنے گھر میں آئے اور چادر رکعتیں پڑھیں اور سور ہے پھر بیدار ہوئے اور فرمایا : ’’ چھوٹا لڑکا سو گیا ؟ ‘‘ یا اسی کی مثل کوئی لفظ فرمایا پھر (نماز پڑھنے)  کھڑے ہو گئے اور میں (بھی وضو کر کے)  آپ کی بائیں جانب کھڑا ہو گیا تو آپ نے مجھے اپنی داہنی جانب کر لیا اور پانچ رکعتیں پڑھیں اس کے بعد دو رکعتیں (سنت فجر)  پڑھیں پھر سو رہے یہاں تک کہ آپﷺ کے خراٹے لینے کی آواز میں نے سنی پھر آپ نماز (فجر)  کے لیے (مسجد تشریف لے گئے) ۔ 
باب۔ علم (کی باتوں)  کا یاد کرنا (نہایت ضروری ہے)  
 (۹۸)۔ سیدنا ابوہریرہؓ کہا کرتے تھے کہ لوگ کہتے ہیں کہ ابوہریرہؓ نے بہت سی حدیثیں یاد و بیان کیں اور اگر کتاب اللہ میں (یہ)  دو آیتیں نہ ہوتیں تو میں ایک حدیث بھی نہ بیان کر تا، پھر پڑھتے تھے ’’ جو لوگ ہماری اتاری ہوئی دلیلوں اور ہدایت کو چھپاتے ہیں۔ ۔ ۔ رحم و کرم کرنے والا ہوں۔ ‘‘ (البقرہ :۱۵۹، ۱۶۰) بیشک ہمارے مہاجرین بھائیوں کو بازاروں میں خریدو فروخت کرنے کا شغل رہتا تھا اور ہمارے انصاری بھائی اپنے مال کے کام میں مشغول رہے تھے اور ابوہریرہ (رضی اللہ عنہ)  اپنا پیٹ بھر کے رسول اللہﷺ کی خدمت میں رہتا تھا اور ایسے اوقات میں حاضر رہتا تھا کہ لوگ حاضر نہ ہوتے تھے اور وہ باتیں یاد کر لیتا تھا جو وہ لوگ نہ یاد کرتے تھے۔ 
 (۹۹) ۔ سیدنا ابوہریرہؓ کہتے ہیں کہ میں نے کہا یا رسول اللہﷺ میں آپ سے بہت سی حدیثیں سنتا ہوں مگر انھیں بھول جاتا ہوں، تو آپ نے فرمایا : ’’ اپنی چادر پھیلاؤ۔ ‘‘ چنانچہ میں نے چادر پھیلائی تو آپ نے اپنے دونوں ہاتھ سے چلو بنایا (اور ایک فرضی لپ اس چادر میں ڈال دی)  پھر فرمایا : ’’ (اس چادر کو)  اپنے اوپر لپیٹ لو۔ ‘‘ چنانچہ میں نے لپیٹ لی پھر اسکے بعد میں کچھ نہیں بھولا۔ 
 (۱۰۰)۔ سیدنا ابوہریرہؓ کہتے ہیں کہ میں نے رسول اللہﷺ سے دو ظرف (علم کے، دو طرح کے علم)  یا د کر لیے ہیں چنانچہ ان میں سے ایک تو میں نے ظاہر کر دیا اور دوسرے کو اگر ظاہر کروں تو میری یہ گردن کاٹ دی جائے گی۔ 
باب: علماء (کی باتیں سننے)  کے لیے چپ رہنا (چاہیے) 
 (۱۰۱)۔ سیدنا جریرؓ سے روایت ہے کہ نبیﷺ نے ان سے حجۃ الوداع میں فرمایا : ’’ تم لوگوں کو چپ کر دو۔ ‘‘ (جب لوگ خاموش ہو گئے تو)  اس کے بعد آپﷺ نے فرمایا : ’’ (اے لوگو !)  تم میرے بعد کافر نہ ہو جانا کہ تم میں سے ایک دوسرے کو گردن زدنی کرنے لگے۔ ‘‘
باب: عالم کو کیا چاہیے کہ جب کہ اس سے پوچھا جائے کہ تم لوگوں میں زیادہ جاننے والا (عالم)  کون ہے ؟ تو وہ علم کی نسبت اللہ کی طرف کر دے 
 (۱۰۲)۔ سیدنا ابی بن کعبؓ نے نبیﷺ سے روایت کی ہے، آپﷺ فرماتے ہیں : ’’ موسیٰؑ (ایک دن)  بنی اسرائیل میں خطبہ پڑھنے کھڑے ہوئے تو ان سے پوچھا گیا کہ لوگوں میں سب سے بڑا عالم کون ہے ؟ تو انھوں نے کہا کہ سب سے بڑا عالم تو میں ہی ہوں۔ لہٰذا اللہ نے ان پر عتاب فرمایا کہ انھوں نے علم کی نسبت اللہ کی طرف کیوں نہ کی ؟ پھر اللہ نے ان کی طرف وحی بھیجی کہ میرے بندوں میں سے ایک بندہ مجمع البحرین میں ہے، تم میں بڑا عالم ہے۔ موسیٰؑ کہنے لگے اے میرے پروردگار ! میری ان سے کس طرح ملاقات ہو گی؟ تو ان سے کہا گیا کہ مچھلی کو زنبیل میں رکھو (اور مجمع البحرین کی طرف چلو)  پھر جب (جس مقام پر)  مچھلی کو نہ پاؤ تو (سمجھ لینا کہ)  وہ بندہ وہیں ہے۔ پس موسیٰؑ چل پڑے اور اپنے ہمراہ اپنے خادم یوشع بن نون کو بھی لے لیا اور ان دونوں نے ایک مچھلی زنبیل میں رکھ لی۔ یہاں تک کہ جب صخرہ (ایک پتھر)  کے پاس پہنچے تو دونوں نے اپنے سر (زمین پر)  رکھ لیے اور سو گئے تو (یہیں)  مچھلی زنبیل سے نکل گئی اور دریا میں اس نے راہ بنالی اور (مچھلی کے زندہ ہو جانے سے)  موسیٰ   ؑاور ان کے خادم کو تعجب ہوا، پھر وہ دونوں باقی رات اور ایک دن چلتے رہے، جب صبح ہوئی تو موسیٰؑ نے اپنے خادم سے کہا کہ ہمارا ناشتہ لاؤ (یعنی مچھلی والا کھانا)  بیشک ہم نے اپنے اس سفر سے تکلیف اٹھائی اور موسیٰ  ؑجب تک کہ اس جگہ سے آگے نہیں نکل گئے، جس کا انھیں حکم دیا گیا تھا، اس وقت تک انھوں نے کچھ تکلیف محسوس نہیں کی۔ (اب جو ان کے خادم نے دیکھا تو مچھلی غائب تھی) ۔ تب انھوں نے کہا کہ کیا آپ نے دیکھا (آپ کو یاد پڑتا)  ہے کہ جب ہم پتھر کے پاس ٹھہرے تھے تو میں مچھلی (کا بتانا بالکل ہی)  بھول گیا۔ موسیٰؑ کے کہا یہی وہ (مقام)  ہے جس کو ہم تلاش کر رہے تھے۔ پھر وہ دونوں کھوج لگاتے ہوئے اپنے قدموں کے نشانات پر واپس لو ٹ گئے۔ پس جب اس پتھر تک پہنچے (تو کیا دیکھتے ہیں کہ)  ایک آدمی کپڑا اوڑھے ہوئے (یا یہ کہا کہ اس نے کپڑا لپیٹ رکھا تھا)  بیٹھا ہوا ہے۔ چنانچہ موسیٰؑ نے انھیں سلام کیا تو خضرؑ نے کہا کہ تیرے ملک میں سلام کہاں سے آیا ؟ تو انھوں نے کہا  کہ میں (یہاں کا رہنے والانہیں ہوں، میں)  موسیٰ  (علیہ السلام)  ہوں۔ خضرؑ نے کہا بنی اسرئیل کے موسیٰ ؟ (علیہ السلام)  انھوں نے کہا ’’ہاں ‘‘ موسیٰؑ نے کہا کیا میں اس (امید)  پر تمہاری پیروی کر سکتا ہوں کہ جو کچھ ہدایت تمہیں سکھائی گئی ہے۔ مجھے بھی سکھادو ؟ انھوں نے کہا کہ تم میرے ساتھ (رہ کر میری باتوں پر)  ہر گز صبر نہ کر سکو گے۔ اے موسیٰ! بیشک میں اللہ کے علم میں سے ایک ایسے علم پر (مطلع)  ہوں کہ جسے خاص کر اس نے مجھے عطا کیا ہے، تم اسے نہیں جانتے اور تم ایسے علم پر (مطلع)  ہو جو اللہ نے تمہیں تعلیم کیا ہے کہ میں اسے نہیں جانتا۔ موسیٰؑ نے کہا ان شاء اللہ تم مجھے صبر کر نے والا پاؤ گے اور میں کسی بات میں تمہاری نافرمانی نہ کروں گا، (چنانچہ خضرؑ راضی ہو گئے)  پھر وہ دونوں دریا کے کنارے چلے، (اور)  ان کے پاس کوئی کشتی نہ تھی۔ اتنے میں ایک کشتی ان کے پاس (سے ہو کر)  گزری تو کشتی والوں سے انھوں نے کہا کہ ہمیں بٹھالو۔ خضر (علیہ السلام)  پہچان لیے گئے اور کشتی والوں نے انھیں بے کر ایہ بٹھا لیا۔ پھر (اسی اثنا ء میں)  ایک چڑیا آئی اور کشتی کے کنارے پر بیٹھ گئی اور اس نے ایک چونچ یا دو چونچیں دریا میں ماریں۔ خضر (علیہ السلام)  بولے کہ اے موسیٰ ! میرے اور تمہارے علم نے اللہ کے علم سے صرف اس چڑیا کی چونچ کی بقدر کم کیا ہے۔ پھر خضر (علیہ السلام)  نے کشتی کے تختوں میں سے ایک تختہ کی طرف قصد کیا اور اسے اکھیڑ ڈالا۔ موسیٰؑ کہنے لگے کہ ان لوگوں نے ہم کو بغیر کرایہ (لیے ہوئے)  بٹھا لیا اور آپ نے ان کی کشتی کی طرف قصد کیا اور اسے توڑ دیا تا کہ اس پر سوار لوگ غرق ہو جائیں۔ خضر (علیہ السلام)  نے کہا ’’ کیا میں نے تم سے نہ کہا تھا کہ تم میرے ہمراہ رہ کر میری باتوں پر صبر نہ کرسکو گے۔ ‘‘ موسیٰؑ نے کہا میں بھول گیا تھا اس لیے میرا مؤاخذہ نہ کیجیے اور میرے معاملے میں مجھ پر تنگی نہ کیجیے نبیﷺ نے فرمایا کہ پہلی بار موسیٰؑ سے بھول کر یہ بات (اعتراض کی) ہو گئی۔ پھر وہ دونوں (کشتی سے اتر کر)  چلے تو ایک لڑکا (ملا جو اور) لڑکوں کے ہمراہ کھیل رہا تھا۔ خضر (علیہ السلام)  نے اس کا سر اوپر سے پکڑ لیا اور اپنے ہاتھ سے اس کو اکھیڑ ڈالا۔ موسیٰؑ نے کہا کہ ایک بے گناہ جان کو بے وجہ تم نے قتل کر دیا۔ خضر (علیہ السلام)  نے کہا : کیا میں نے تم سے نہ کہا تھا کہ تم میرے ہمراہ (رہ کر میری باتوں پر)  ہر گز صبر نہ کرسکو گے ؟‘‘ ابنعی نیہ (راویِ حدیث) نے کہا ہے کہ (پہلے جواب کی نسبت)  اس میں زیادہ تاکید تھی۔ پھر وہ دونوں چلے یہاں تک کہ ایک گاؤں کے لوگوں کے پاس پہنچے۔ وہاں کے رہنے والوں سے انھوں نے کھانا مانگا چنانچہ ان لوگوں نے ان کی مہمانی کرنے سے (صاف)  انکار کر دیا۔ پھر وہاں ایک دیوار ایسی دیکھی جو کہ گرنے ہی والی تھی تو خضر (علیہ السلام)  نے اپنے ہاتھ سے اس کو سہارا دیا اور اس کو درست کر دیا۔ (اب پھر)  موسیٰؑ نے ان سے کہا کہ اگر آپ چاہتے تو اس پر کچھ اجرت لے لیتے۔ خضر (علیہ السلام)  بولے کہ (بس اب اس مرحلے پر)  ہمارے اور تمہارے درمیان جدائی ہے۔ نبیﷺ نے (اس قدر بیان فرما کر)  ارشاد فرمایا : ’’ اللہ تعالیٰ موسیٰؑ پر رحم کرے ہم یہ چاہتے تھے کہ کاش موسیٰؑ صبر کرتے تو ان کے اور حالات ہم سے بیان کیے جاتے۔ ‘‘
باب: جس شخص نے کھڑے ہو کر کسی بیٹھے ہوئے عالم سے (کوئی مسئلہ)  دریافت کیا 

 (۱۰۳)۔ سیدنا ابو موسیٰؑ کہتے ہیں کہ ایک شخص نبیﷺ کے پاس آیا اور اس نے کہا کہ یا رسول اللہﷺ اللہ کی راہ میں لڑنے سے کیا مراد ہے ؟ اس لیے کہ کوئی ہم میں سے غصہ کے سبب سے لڑتا ہے اور کوئی (ذاتی وگر وہی)  حمیت کی خاطر جنگ کرتا ہے۔ پس آپﷺ نے اپنا سر (مبارک)  اس کی طرف (متوجہ ہونے کے لیے)  اٹھایا اور (راوی کہتا ہے کہ)  آپﷺ نے سر اسی سبب سے اٹھایا چونکہ وہ کھڑا ہو ا تھا، پھر آپﷺ نے فرمایا : ’’ جو شخص اس لیے لڑے کہ اللہ کا کلمہ بلند ہو جائے (اور اس کا بول بالا ہو)  تو وہ اللہ کی راہ میں (لڑتا)  ہے۔ ‘‘
باب: اللہ تعالیٰ کا فرمان ’’ اور تمہیں بہت ہی کم علم دیا گیا ہے۔ ‘‘ (بنی اسرائیل : ۷۵)  
 (۱۰۴) ۔ سیدنا عبداللہ بن مسعودؓ کہتے ہیں کہ اس حالت میں کہ میں نبیﷺ کے ہمراہ مدینہ کے کھنڈروں میں چل رہا تھا اور آپ کھجور کی ایک چھڑی کو (زمین)  پر ٹکا کر چل رہے تھے کہ اتنے میں یہود کے کچھ لوگوں کے پاس سے آپﷺ گزرے، تو ان میں سے ایک نے دوسرے سے کہا کہ آپﷺ سے روح کی بابت سوال کرو۔ اس پر بعض نے کہا کہ نہ پوچھو، ایسا نہ ہو کہ اس کے جواب میں آپ کوئی ایسی بات کہہ دیں جو تمہیں ناگوار لگے۔ پھربعض نے کہا کہ ہم تو ضرور پوچھیں گے۔ چنانچہ ان میں سے ایک شخص کھڑا ہو گیا کہ اور کہنے لگا کہ اے ابو القاسم ! روح کیا چیز ہے ؟ آپﷺ نے سکوت فرمایا۔ (ابن مسعودؓ کہتے ہیں)  میں نے (اپنے دل میں)  کہا کہ آپ پر وحی نازل ہو رہی ہے۔ لہٰذا میں کھڑا ہو گیا۔ پھر جب وہ کیفیت آپﷺ سے دور ہوئی تو آپ نے فرمایا : ’’ اور یہ لوگ آپ (ﷺ)  سے روح کی بابت سوال کرتے ہیں، تو آپ انھیں جواب دیجیے کہ روح میرے رب کے حکم سے ہے۔ اور تمہیں بہت ہی کم علم دیا گیا ہے۔ ‘‘
باب: اس بات کو برا سمجھ کر کہ وہ لوگ نہ سمجھیں گے جس شخص نے ایک قوم کو چھوڑ کر دوسری قوم کو علم (کی تعلیم)  کے لیے مخصوص کر لیا۔ 
 (۱۰۵)۔ سیدنا انسؓ کہتے ہیں کہ نبیﷺ نے اس حال میں کہ سیدنا معاذؓ سواری پر آپ کے پیچھے بیٹھے ہوئے تھے۔ فرمایا : ’’ اے معاذ بن جبل !‘‘ انھوں نے عرض کی حاضر ہوں یا رسول اللہﷺ ! اور مستعد ہوں۔ (پھر)  آپﷺ نے فرمایا کہ ’’ اے معاذ‘‘! انھوں نے عرض کی حاضر ہوں یا رسول اللہﷺ اور مستعد ہوں۔ (پھر)  آپ نے فرمایا : ’’ اے معاذ !‘‘ انھوں نے عرض کی کہ حاضر ہوں یا رسول اللہﷺ اور مستعد ہوں۔ ’’ تین مرتبہ (ایسا ہی ہوا)  پھر آپﷺ نے فرمایا : ’’ جو کوئی اپنے سچے دل سے اس بات کی گواہی دے کہ اللہ کے سوا کوئی معبود نہیں اور محمدﷺ اللہ کے رسول ہیں ‘‘ تو اللہ اس پر (دوزخ کی)  آگ حرام کر دیتا ہے۔ ‘‘ معاذؓ نے کہا کہ یا رسول اللہ ! کیا میں لوگوں کو اس کی خبر کر دوں تاکہ وہ (بھی)  خوش ہو جائیں ؟ تو آپﷺ نے فرمایا : ’’ اس وقت (جب تم ان کو خبر کرو گے)  تو لوگ (اسی پر)  بھروسہ کر لیں گے (اور عمل سے باز رہیں گے) ۔ ‘‘  اور معاذؓ نے یہ حدیث اپنی موت کے وقت (علم کو چھپانے کے)  گناہ خوف سے بیان کر دی۔ 
باب: علم میں شرما نا (بری بات ہے)  
 (۱۰۶)۔ ام المومنین ام سلمہؓ کہتی ہیں کہ ام سلیم، رسول اللہﷺ کے پاس آئیں اور کہنے لگیں کہ یا رسول اللہ ! اللہ حق بات سے نہیں شرماتا تو (یہ بتائیے کہ)  کیا عورت پر جبکہ وہ محتلم ہو غسل (فرض)  ہے ؟ تو نبیﷺ نے فرمایا (ہاں)  جب کہ وہ پانی (یعنی منی)  کو (اپنے کپڑے یا شرمگاہ پر)  دیکھے تو ام سلمہؓ نے (مارے شرم کے)  اپنا منہ چھپا لیا اور کہا کہ یا رسول اللہ ! کیا عورت کو بھی احتلام ہوتا ہے؟ تو آپ نے فرمایا ہاں تمہارا داہنا ہاتھ خاک آلود ہو جائے (اگر عورت کی منی نہیں خارج ہوتی)  تو اس کا لڑکا اس کے مشابہ کیوں ہوتا ہے ؟
باب: جو شخص خود شرمائے اور دوسرے کو (مسئلہ)  پوچھنے کا حکم دے 
 (۱۰۷)۔ سیدنا علیؓ سے روایت ہے کہ میری مذی بہت نکلا کرتی تھی تو میں نے مقداد بن اسودؓ سے کہا کہ وہ نبیﷺ سے (اس کا حکم)  پوچھیں۔ چنانچہ انھوں نے پوچھا تو آپﷺ نے فرمایا: ’’ اس (کے نکلنے)  میں صرف وضو (فرض ہوتا)  ہے۔ ‘‘
باب: مسجد میں علم کا ذکر کرنا اور فتویٰ صادر کرنا 
 (۱۰۸)۔ سیدنا عبداللہ بن عمرؓ سے روایت ہے کہ ایک شخص مسجد میں کھڑا ہوا اور اس نے کہا کہ یا رسول اللہ ! آپ ہمیں احرام باندھنے کا کس مقام سے حکم دیتے ہیں ؟ آپﷺ نے فرمایا: ’’ مدینہ کے لوگ ذوالحلفیہ سے احرام باندھیں اور شام کے لوگ حجفہ سے احرام باندھیں اور نجد کے لوگ مقام قرن سے احرام باندھیں۔ ‘‘ سیدنا ابن عمرؓ نے کہا، لو گ گمان کرتے ہیں رسول اللہﷺ نے (یہ بھی)  فرمایا کہ یمن کے لوگ یلملم سے احرام باندھیں۔ ‘‘ اور ابن عمرؓ کہتے تھے کہ میں نے رسول اللہﷺ سے صاف اور صحیح طور پر یہ بات نہیں سنی۔ 
باب: جو شخص سائل کو اس سے کہیں زیادہ بتا دے جس قدر اس نے پوچھا ہے 
 (۱۰۹)۔ سیدنا ابن عمرؓ نبیﷺ سے روایت کرتے ہیں کہ ایک شخص نے آپﷺ سے پوچھا کہ محرم (حج وعمرہ کرنے والا)  کیا پہنے ؟ تو آپ نے فرمایا : ’’ نہ کرتا پہنے اور نہ عمامہ اور نہ پائجامہ اور نہ ٹوپی اور نہ کوئی ایسا کپڑا جس میں ورس یا ز عفران لگ گئی ہو، پھر اگر نعلین (چپلیں)  نہ ملیں تو موزے پہن لے اور انھیں کا ٹ دے تا کہ ٹخنوں سے نیچے ہو جائیں۔ ‘‘ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



وضو کا بیان 

باب: کوئی نماز طہارت (وضو)  کے بغیر قبول نہیں ہوتی 
 (۱۱۰)۔ سیدنا ابوہریرہؓ کہتے ہیں کہ نبیﷺ نے فرمایا جو شخص حدث کرے تو اس کی نماز قبول نہیں ہوتی یہاں تک کہ وہ وضو کر لے۔ حضر موت (شہر)  کے ایک شخص نے پوچھا کہ اے ابوہریرہؓ ! ’’ حدث ‘‘ کیا چیز ہے ؟انھوں نے جواب دیا ’’ بے آواز یا با آواز ریح خارج ہو نا۔ ‘‘ 
باب: وضو کی فضیلت (کا بیان)  
 (۱۱۱)۔ سیدنا ابوہریرہؓ کہتے ہیں کہ میں نے رسول اللہﷺ کو یہ فرماتے ہوئے سنا ہے کہ۔ : ’’ میری امت کے لوگ قیامت کے دن بلائے جائیں گے، درآنحالیکہ وضو کے نشانات کے سبب ان کے بعض اعضاء مثلاً ہاتھ پاؤں وغیرہ وضو کر نے کے سبب چمک رہے ہوں گے۔ پس تم میں سے جو کوئی چمک و سفید ی بڑھانا چاہے تو بڑھا لے۔ ‘‘ 
باب: (محض)  شک سے وضو نہ کرے تاوقتیکہ (وضو ٹوٹنے کا)  یقین نہ ہو جائے 
 (۱۱۲)۔ سیدنا عبداللہ بن زید الانصاریؓ بیان کرتے ہیں کہ رسول اللہﷺ کے سامنے ایک ایسے شخص کی حالت بیان کی گئی جس کو خیال بندھ جاتا ہے کہ نماز میں وہ کسی چیز (یعنی ہوا)  کو (نکلتے ہوئے)  محسوس کر رہا ہے تو آپﷺ نے فرمایا کہ وہ (نماز سے لوٹے نہیں یا پھرے نہیں یہاں تک کہ (خروج ریح کی)  آواز سن لے یا بو پائے۔ ‘‘
باب: ہلکا وضو کرنا 
 (۱۱۳)۔ سیدنا ابن عباسؓ سے روایت ہے کہ ایک  رات میں اپنی خالہ ام المومنین میمونہؓ کے ہاں ٹھہرا۔ جب رات کا کچھ حصہ گزرا تو نبیﷺ بیدار ہوئے اور آپﷺ نے ایک لٹکی ہوئی مشک سے ہلکا سا وضو کیا۔ ۔ ۔ (پھر آپﷺ نے تہجد کی نماز ادا فرمائی۔ ۔ ۔ یہ حدیث متعدد ابواب میں ہے) ۔ 
باب: وضو بہ کمال و تمام (اعضاء کا پورا دھونا) 
 (۱۱۴)۔ سیدنا اسامہ بن زیدؓ کہتے ہیں کہ رسول اللہﷺ نے عرفہ سے چلے یہاں تک کہ جب گھاٹی میں پہنچے تو اترے اور پیشاب کیا پھر وضو کیا، مگر و ضو پورا نہیں کیا۔ تو میں نے کہا کہ یا رسول اللہﷺ نماز (کا وقت قریب آگیا) ۔ آپﷺ نے فرمایا کہ نماز تمہارے آگے ہے (یعنی مزدلفہ میں پڑھیں گے) ۔ ‘‘
 پھر جب مزدلفہ آگیا تو آپﷺ اترے اور پورا وضو کیا پھر نماز کی اقامت کہی گئی اور آپﷺ نے مغرب کی نماز پڑھی (پڑھائی)  اس کے بعد ہر شخص نے اپنے اونٹ کو اپنے مقام پر بٹھا دیا پھر عشاء کی نماز کی اقامت کہی گئی اور آپﷺ  نے (نماز)  پڑھی (پڑھائی)  اور دونوں کے درمیان میں کوئی (نفل)  نماز نہیں پڑھائی۔ 
باب: منہ کا دونوں ہاتھوں سے دھونا صرف ایک چلو سے (بھی ثابت ہے)  
 (۱۱۵) ۔ سیدنا ابن عباسؓ سے روایت ہے کہ انھوں نے وضو کیا، چنانچہ پانی کا ایک چلو لے کر اسی سے کلی کی اور ناک میں پانی ڈالا۔ پھر ایک چلو پانی لیا اور اسے طرح کیا یعنی دونوں ہاتھوں کو آپس میں ملایا اس لپ سے منہ  دھویا، پھر ایک چلو پانی لیا اور اپنا داہنا ہاتھ دھویا،  پھر ایک چلو پانی لیا اور اپنا بایاں ہاتھ دھویا، (کہنی تک) ، پھر ایک چلو پانی لیا اور اپنے داہنے پاؤں پر ڈالا یہاں تک کہ اسے دھو ڈالا، پھر دوسرا چلو پانی کا لیا اور اس سے اپنے بائیں پیر کو دھویا، پھر (ابن عباسؓ نے)  کہا کہ میں نے رسول اللہﷺ کو اسی طرح وضو کرتے دیکھا۔ 
باب: بیت الخلاء (جانے) کے وقت کیا کہے ؟ 
 ( ۱۱۶)۔ سیدنا انسؓ سے کہتے ہیں کہ نبیﷺ جب بیت الخلاء میں داخل ہوتے تو کہتے ’ ’اے اللہ میں خبیث جنوں اور جنیوں سے تیری پناہ مانگتا ہوں۔ ‘‘
باب: پاخانہ (جانے)  کے وقت پانی رکھ دینا 
 (۱۱۷)۔ سیدنا ابن عباسؓ کہتے ہیں کہ (ایک مرتبہ)  نبیﷺ بیت الخلاء میں داخل ہوئے تو میں نے آپﷺ کے وضو کے لیے پانی رکھ دیا۔ (جب آپﷺ وہاں سے نکلے تو)  فرمایا : ’’ یہ پانی کس نے رکھا ہے ؟‘‘ آپﷺ کو بتلایا گیا تو آپﷺ نے فرمایا : ’’ اے اللہ اسے دین کی سمجھ عنایت فرما۔ ‘‘
باب: پاخانہ پیشاب کرتے وقت قبلہ کی طرف منہ نہ کیا جائے 
 (۱۱۸)۔ سیدنا ابو ایوب انصاریؓ کہتے ہیں کہ رسول اللہﷺ نے فرمایا ہے کہ جب تم میں سے کوئی بیت الخلاء میں جائے تو قبلہ کی طرف منہ نہ کرے اور نہ اس کی طرف پشت کرے۔ بلکہ مشرق یا مغرب کی طرف منہ کرو۔ (ان ممالک میں جہاں قبلہ مغربی سمت پڑتا ہے، شمالاً جنوباً کیا جائے) ۔ 
باب: جس شخص نے دو اینٹوں پر (بیٹھ کر)  قضائے حاجت کی 
 (۱۱۹)۔ سیدنا عبداللہ بن عمرؓ کہا کرتے تھے کہ لوگ کہتے ہیں کہ جب تم اپنی قضائے حاجت کے لیے بیٹھو تو نہ قبلہ کی طرف منہ کرو اور نہ بیت المقدس کی طرف۔ مگر میں ایک دن اپنے گھر کی چھت پر چڑھا تو میں نے رسول اللہﷺ کو (قضائے)  حاجت کے لیے دو اینٹوں پر بیٹھے ہوئے بیت المقدس کی جانب منہ کیے ہوئے دیکھا۔ 
باب: عورتوں کا پاخانہ کے لیے گھر سے باہر جانا (جائز ہے)  
 (۱۲۰)۔ ام المومنین عائشہ صدیقہ  طیبہ طاہرہؓ سے روایت ہے کہ نبیﷺ کی بیویاں رات کو جب پاخانہ کے لیے گھر سے باہر جاتی تھیں، تو مناصع کی طرف نکل جاتی تھیں اور مناصع (کے معنی ہیں)  فراخ ٹیلہ، سیدنا عمرؓ نبیﷺ سے کہا کرتے تھے کہ آپﷺ اپنی بیویوں کو پردہ کرائیے مگر رسول اللہﷺ (ایسا)  نہ کرتے تھے۔ تو ایک شب عشاء کے وقت ام المومنین سودہؓ (یعنی)  نبیﷺ کی بیوی باہر نکلیں اور وہ دراز قد عورت تھیں تو انھیں عمرؓ نے محض اس خواہش سے کہ پردہ (کا حکم)  نازل ہو جائے، پکارا کہ آگاہ ہواے سودہؓ ! ہم نے تمہیں پہچان لیا۔ پس اللہ تعالیٰ نے پردہ (کا حکم)  نازل فرما دیا۔ 
باب: پانی سے استنجا ء کر نا (بھی سنت ہے) 
 (۱۲۱)۔ سیدنا انسؓ کہتے ہیں کہ نبیﷺ جب اپنی حاجت کے لیے نکلتے تھے تو میں اور ایک اور لڑکا (دونوں)  آپﷺ کے پیچھے جاتے تھے اور ہمارے ساتھ پانی کا ایک ظرف (برتن)  ہوتا تھا۔ 
باب: استنجاء خانہ میں (جانے کے لیے)  پانی کے ساتھ نیزہ یا برچھی بھی لے جانا 
 (۱۲۲)۔ (سیدناا نسؓ سے ہی)  دوسری روایت میں مروی ہے کہ جب رسول اللہﷺ قضائے حاجت کے لیے جاتے تو میں اور ایک اور لڑکا پانی کا ایک ظرف اور چھوٹا نیزہ اٹھا لیتے، پانی سے آپﷺ استنجاء فرماتے تھے۔ 
باب: داہنے ہاتھ سے استنجاء کر نے کی ممانعت (ہے) 
 (۱۲۳) ۔  ابو قتادہؓ سے روایت ہے کہ رسول اللہﷺ نے فرمایا ہے کہ جب کوئی تم میں سے پانی پئے تو برتن میں سانس نہ لے اور جب پاخانے کے لیے جائے تو اپنی شرمگاہ کو اپنے داہنے ہاتھ سے نہ چھوئے نہ ہی اپنے داہنے ہاتھ سے استنجا ء کرے۔ 
باب: ڈھیلوں سے استنجاء کرنا (بھی مسنون ہے)  
 (۱۲۴)۔ ابوہریرہؓ کہتے ہیں کہ میں نبیﷺ کے پیچھے پیچھے چلا اور آپﷺ اپنی حاجت (رفع کرنے)  کے لیے نکلے تھے اور آپﷺ (کی عادت تھی کہ)  ادھر ادھر نہ دیکھتے تھے، تو میں آپﷺ سے قریب ہو گیا۔ آپﷺ نے فرمایا : ’’ مجھے پتھر تلاش کر دو تا کہ میں اس سے پاکی حاصل کروں۔ ‘‘ (یا اسی کے مثل (کوئی اور لفظ)  فرمایا) ’’ اور ہڈی میرے پاس نہ لانا اور نہ گوبر۔ ‘‘ چنانچہ میں اپنے کپڑے کے دامن میں پتھر (رکھ کر) آپﷺ کے پاس لے گیا اور ان کو میں نے آپﷺ کو پہلو میں رکھ دیا اور میں آپﷺ کے پاس سے ہٹ آیا۔ پس جب آپﷺ قضائے حاجت کر چکے تو پتھروں کو استعمال کیا۔ 
باب: گوبر سے استنجا ء کی ممانعت 
 (۱۲۵)۔ سیدنا عبداللہ بن مسعودؓ کہتے ہیں کہ نبیﷺ پاخانہ کے لیے گئے اور مجھے حکم دیا کہ میں تین پتھر آپﷺ کے پاس لے آؤں۔ دو پتھر تو میں نے پائے اور تیسرے کو تلاش کیا مگر نہ پایا، تو میں نے ایک ٹکڑا (خشک)  گوبر کا لے لیا اور وہ آپﷺ کے پاس لے آیا۔ آپﷺ نے دونوں پتھر لے لیے اور گوبر گرا دیا اور فرمایا کہ یہ نجس ہے۔ 
باب: وضو میں اعضاء کا ایک ایک مرتبہ (دھونا) 
 (۱۲۶)۔ سیدنا ابن عباسؓ کہتے ہیں کہ نبیﷺ نے وضو کیا اور ہر عضو کو ایک ایک مرتبہ دھویا۔ 
باب: وضو میں اعضا ء کا دو دو مرتبہ (دھونا بھی آیا ہے)  
 (۱۲۷)۔ سیدنا عبداللہ بن زید انصاریؓ سے روایت ہے کہ نبیﷺ نے وضو فرمایا اور ہر عضو کو دو دو مرتبہ دھویا۔ 
 باب: وضو میں اعضا ء کا تین تین بار (دھونا بھی آیا ہے)  
 (۱۲۸)۔ (عروہ رحمہ اللہ راوی ہیں کہ)  سیدنا عثمان بن عفانؓ نے پانی کا ایک برتن منگوایا اور اپنی ہتھلیوں پر تین بار پانی ڈلا اور ان کو دھویا۔ (پھر چلو میں پانی لیا)  اور کلی کی اور ناک صاف کی۔ پھر اپنے چہرے کو تین مرتبہ اور دونوں ہاتھوں کو کہنیوں تک تین مرتبہ دھویا، پھر اپنے سر کا مسح کیا، پھر اپنے دونوں پیر ٹخنوں تک تین بار دھوئے۔ پھر کہا کہ رسول اللہﷺ نے فرمایا ہے : ’’ جو کوئی میرے اس وضو کی مثل وضو کرے اور اس کے بعد دو رکعت نماز پڑھے اور ان میں اپنے دل سے باتیں نہ کرے تو اس کے پچھلے تمام گناہ معاف کر دیے جائیں کر دیے جائیں گے۔ 
 (۱۲۹)۔ اور ایک دوسری حدیث میں امیر المومنین عثمانؓ  نے (وضو کر نے کے بعد)  کہا کہ میں تم کو ایک حدیث سناتا ہوں، اگر قرآن کی ایک آیت نہ ہوتی تو میں تم کو یہ حدیث نہ سناتا۔ میں نے رسول اللہﷺ سے سنا کہ آپﷺ نے فرمایا : ’’ جو شخص اچھی طرح وضو کرے اور اس کے بعد نماز پڑھے (کوئی فرض نماز)  تو جتنے گناہ اس نماز سے دوسری نماز پڑھنے تک ہوں گے، وہ معاف کر دیے جائیں گے۔ ‘‘ (عروہ نے)  کہا کہ وہ آیت (سورۂ بقرہ کی)  ہے ’’ جو لوگ ہماری اتاری ہوئی آیتیں چھپاتے ہیں ‘‘۔ ۔ ۔ آخرتک۔ 
باب: وضو میں ناک صاف کرنا (ثابت ہے)  
 (۱۳۰)۔ سیدنا ابوہریرہؓ سے روایت ہے کہ نبیﷺ نے فرمایا : ’’ جو کوئی وضو کرے تو اسے چاہیے کہ ناک جھاڑے اور جو کوئی پتھر سے استنجا ء کرے تو چاہیے کہ طاق (پتھروں سے)  کرے۔ ‘‘
باب: طاق پتھروں (عدد کے لحاظ)  سے استنجاء کرنا (چاہیے)  
 (۱۳۱) ۔ سیدنا ابوہریرہؓ سے روایت ہے کہ رسول اللہﷺ نے فرمایا : ’’ جب کوئی تم میں سے وضو کرے تو چاہیے کہ وہ اپنی ناک میں پانی ڈالے پھر (اس کو)  صاف کرے اور جوکوئی پتھر سے استنجاء کرے تو چاہیے کہ طاق (پتھروں سے)  کرے اور جب تم میں  سے کوئی اپنی نیند سے بیدار ہو تو وہ اپنے ہاتھ کو وضو کے پانی میں ڈالنے سے پہلے،دھو لے، اس وجہ سے کہ تم میں سے کوئی (بھی)  یہ نہیں جانتا کہ رات کو اس کا ہاتھ کہاں (جسم کے کس کس حصے پر پھرتا)   رہا ہے۔ ‘‘
باب: نعلین (پہننے کی حالت)  میں دونوں پیروں کا دھونا (ضروری ہے)  اور نعلین پر مسح نہیں ہو سکتا 
 (۱۳۲)۔ سیدنا عبداللہ بن عمرؓ سے (ابن حریج نے)  کہا کہ میں نے تمہیں دیکھا کہ (طواف میں)  سوائے دونوں یمانی (رکنوں)  کے اور کسی رکن کو تم مس نہیں کرتے اور میں نے تمہیں دیکھا کہ تم سبتی جوتیاں پہنتے ہو اور میں نے دیکھا کہ تم زردی سے (اپنے بالوں کو یا لباس کو)  رنگ لیتے ہو اور میں نے تمہیں دیکھا کہ جب تم مکہ میں ہوتے ہو تو اور لوگ تو جب (ذی الحجہ کا)  چاند دیکھتے ہیں (اسی وقت سے)  احرام باندھ لیتے ہیں اور تم جب تک ترویہ (آٹھ ذوالحجہ)  کا دن نہیں آ جاتا اور حرام نہیں باندھتے تو عبداللہ بن عمرؓ بولے کہ (بے شک میں)  یہ کام کر تا ہوں تو ان میں جہاں تک ارکان یمانی کا (طواف میں)  مس کرنا ہے تو میں نے رسول اللہﷺ کو ان دونوں یمانی (رکنوں)  کے سوا اور کسی رکن کو مس کرتے نہیں دیکھا۔ اسی طرح سبتی جوتے ہیں تو بے شک میں نے رسول اللہﷺ کو ایسے جوتے پہنے ہوئے دیکھا ہے جن پر بال نہ ہوں اور آپﷺ اسی جوتے میں وضو فرماتے تھے (یعنی پیر دھوتے تھے، مسح نہیں کرتے تھے) ۔ لہٰذا میں پسند کرتا ہوں کہ ایسے ہی جوتے پہنوں۔ اسی طرح زردی (کا رنگ ہے) ، تو بے شک میں نے رسول اللہﷺ کو اس سے رنگتے ہوئے دیکھا ہے۔ لہٰذا میں پسند کرتا ہوں کہ اسی سے رنگوں اور اسی طرح احرام باندھنا ہے تو میں نے رسول اللہﷺ کو (احرام باندھتے ہوئے)  نہیں دیکھا تا وقتیکہ آپﷺ کی سواری نہ چلے (یعنی آٹھویں  تاریخ کو)۔ 
باب: وضو اور غسل داہنی کی طرف سے شروع کرنا۔ 
 (۱۳۳) ۔ ام المومنین عائشہ صدیقہؓ کہتی ہیں کہ نبیﷺ کو جوتی پہننے میں، کنگھی کرنے، طہارت (وضو غسل)  کرنے میں (غرض تمام کاموں میں)  داہنی جانب سے ابتدا کرنا اچھا لگتا تھا۔ 
باب: وضو کا پانی تلاش کرنا (اس وقت ضروری ہے)  جب نماز کا وقت آ جائے 
 (۱۳۴)۔ سیدنا انس  بن مالکؓ کہتے ہیں کہ میں نے رسول اللہﷺ کو اس حال میں دیکھا کہ نماز کا وقت ہو گیا تھا اور لوگوں نے وضو کے لیے پانی تلاش کیا لیکن کہیں سے نہ ملا تو رسول اللہﷺ کے پاس (ایک برتن میں)  وضو کے لیے پانی لایا گیا۔ پس آپﷺ نے اس برتن میں اپنا ہاتھ رکھ دیا اور لوگوں کو حکم دیا : ’’ اس سے وضو کریں۔ ‘‘ سیدنا انسؓ کہتے ہیں کہ میں نے پانی کو دیکھا کہ آپﷺ کی انگلیوں کے درمیان سے پھوٹ رہا تھا یہاں تک کہ سب لوگوں نے وضو کر لیا۔ 
 باب: جس پانی سے انسان کے بال دھوئے جائیں (اس کا کیا حکم ہے ؟) 
 (۱۳۵)۔ اور سیدنا انسؓ ہی روایت کرتے ہیں کہ رسول اللہﷺ نے جب اپنا سرمنڈوایا تو سب سے پہلے ابو طلحہؓ نے آپﷺ کے بال لیے تھے۔ 
باب: جب کتا برتن میں سے کچھ پی لے (تو کیا کیا جائے) 
 (۱۳۶)۔ سیدنا ابوہریرہ سے روایت ہے کہ رسول اللہﷺ نے فرمایا : ’’ جب کسی کے برتن میں سے کتا پانی وغیرہ پیے تو اسے چاہیے کہ اسے سات مرتبہ دھو ڈالے۔ ‘‘
 (۱۳۷)۔ سیدنا عبداللہ بن عمرؓ کہتے ہیں کہ رسول اللہﷺ کے دور میں کتے مسجد میں آتے جاتے رہتے تھے بعض اوقات پیشاب (بھی)  کر جایا کرتے تھے لیکن لوگ ان کے آنے جانے کے سبب سے مسجد میں پانی وغیرہ  چھڑ کتے (تک)  نہ تھے۔ 
باب: جس نے وضو کو (فرض)  نہیں خیال کیا مگر صرف دونوں مخرج یعنی قبل اور دبر سے (نکلنے والی چیز کے سبب)  
 (۱۳۸)۔ سیدنا ابوہریرہؓ کہتے ہیں کہ رسول اللہﷺ نے فرمایا : ’’ بندہ برابر نماز میں (شمار ہوتا)  ہے جب تک کہ مسجد میں نماز کا انتظار کرتا رہتا ہے تاقتیکہ بے وضو نہ ہو جائے۔ ‘‘
 (۱۳۹)۔ سیدنا زید بن خالدؓ نے امیر المومنین عثمان بن عفانؓ سے پوچھا کہ بتلائیے اگر (کوئی شخص)  جماع کرے اور انزال نہ ہو تو کیا حکم ہے ؟ چنانچہ سیدنا عثمانؓ نے کہا جس طرح نماز کے لیے وضو کرتا ہے وضو کر لے اور اپنی شرمگاہ کو دھو ڈالے۔ سیدنا عثمانؓ کہتے ہیں کہ میں نے یہ مسئلہ رسول اللہﷺ سے سنا ہے۔ (سیدنا زیدؓ راویِ حدیث کہتے ہیں کہ)  پھر میں نے یہ مسئلہ علی، زبیر طلحہ اور ابی بن کعبؓ سے پوچھا تو انھوں نے (بھی)  اس شخص کو یہی حکم دیا۔ 
 (۱۴۰)۔ سیدنا ابو سعید خدریؓ سے روایت ہے کہ رسول اللہﷺ نے ایک انصاری شخص کے پاس (بلانے کو) کوئی آدمی بھیجا تو وہ آئے، اس حال میں کہ ان کے سر سے (غسل کا)  پانی ٹپک رہا تھا۔ نبیﷺ نے فرمایا : ’’ شاید ہم نے تمہیں (بلانے میں)  جلدی کی ؟‘‘ انھوں نے عرض کی کہ ہاں یا رسول اللہ ! تو آپﷺ نے فرمایا : ’’ جب جلدی کی جائے یا (اور کسی سبب سے)  انزال نہ ہو تو تمہارے اوپر وضو (فرض)  ہے (غسل فرض نہیں) ۔ ‘‘ (لیکن یہ حکم منسوخ ہے) ۔ 
باب: کوئی شخص اپنے ساتھی کو وضو کر ا دے (تو کچھ حرج نہیں)  
 (۱۴۱)۔ سیدنا مغیرہ بن شعبہؓ سے روایت ہے کہ وہ کسی سفر میں رسول اللہﷺ کے ہمراہ تھے اور آپﷺ رفع حاجت کے لیے تشریف لے گئے اور (جب آپﷺ واپس آئے تو)  مغیرہ آپﷺ (کے اعضاء شریفہ)  پر پانی ڈالنے لگے اور آپﷺ وضو کر نے لگے یعنی آپﷺ نے اپنے منہ اور ہاتھوں کو دھویا اور سرکا مسح کیا اور موزوں پر (بھی)  مسح کیا۔ 
باب: وضو ٹوٹنے کے بعد (بغیر وضو کیے)  قرآن کی تلاوت کرنا
 (۱۴۶)۔ سیدنا عبداللہ بن عباسؓ کہتے ہیں کہ وہ ایک شب نبیﷺ کی زوجہ محترمہ ام المومنین میمونہؓ کے گھر میں رہے (اور وہ ان کی خالہ ہیں) (ابن عباسؓ کہتے ہیں کہ)  میں مسند (بستر)  کے عرض میں لیٹ گیا، رسول اللہﷺ اور آپﷺ کی بیوی میمونہ (رضی اللہ عنہ)  اس کے طول میں لیٹ گئے چنانچہ رسول اللہﷺ سوتے رہے، یہاں تک کہ جب آدھی رات ہوئی یا اس کے کچھ پہلے یا اس کے کچھ بعد تو رسول اللہﷺ بیدار ہوئے اور نیند (کے آثار)  کو مٹانے کے لیے اپنے چہرۂ مبارک کو اپنے ہاتھ سے ملتے ہوئے بیٹھ گئے۔ پھر آخری دس آیات سورۂ آل عمران کی آپﷺ نے تلاوت فرمائیں پھر اس کے بعد ایک لٹکی ہوئی مشک کی طرف (متوجہ ہو کر)  آپﷺ کھڑے ہو گئے اور اس سے اچھی طرح وضو کیا پھر نماز پڑھنے کھڑے ہو گئے۔ ابن عبا سؓ کہتے ہیں میں (بھی)  اٹھا اور جس طرح آپﷺ نے کیا تھا میں نے (بھی)  کیا، پھر آپﷺ کے بائیں پہلو میں کھڑا ہو گیا تو آپﷺ نے اپنا داہنا ہاتھ میرے سر پر رکھا اور میرا کان پکڑ کر اسے مروڑا اور مجھے اپنی داہنی جانب کر لیا۔ پس آپﷺ نے دو رکعت نماز پڑھی۔ پھر دو رکعتیں پڑھیں۔ پھر دو رکعیتں پڑھیں۔ پھر دو  رکعتیں پڑھیں پھر دو  رکعتیں پڑھیں۔ پھر دو  رکعتیں پڑھیں پھر آپﷺ نے وتر پڑھا۔ پھر آپﷺ لیٹ گئے یہاں تک کہ موذن آپﷺ کے پاس آیا تو آپﷺ کھڑے ہو گئے اور دو رکعتیں ہلکی (سنت فجر کی)  پڑھ لیں تو پھر تشریف لے گئے اور صبح کی نماز پڑھی۔ 
باب: پورے سر کا مسح کرنا (ضروری ہے)  
 (۱۴۳) ۔ سیدنا عبداللہ بن زیدؓ سے ایک شخص نے کہا کہ کیا آپ مجھے دکھلا سکتے ہیں کہ رسول اللہﷺ کس طرح وضو کیا کرتے تھے ؟ تو عبداللہ بن زیدؓ نے کہا ہاں (میں دکھا)  سکتا ہوں۔ پھر انھوں نے پانی منگوایا اور اپنے ہاتھ پر ڈالا پھر اپنے ہاتھ دو مرتبہ دھوئے پھر تین مرتبہ کلی کی اور ناک میں پانی ڈال کر جھاڑ ا پھر اپنے منہ کو تین مرتبہ دھویا، پھر دونوں ہاتھ کہنیوں تک دو مرتبہ دھوئے، پھر اپنے سر کا اپنے دونوں ہاتھوں سے مسح کر لیا یعنی ان کو آگے لائے اور پیچھے لے گئے۔ سر کے پہلے حصے سے ابتدا کی اور دونوں ہاتھ گدی تک لے گئے پھر ان دونوں کو وہیں تک واپس لائے جہاں سے شروع کیا تھا پھر اپنے دونوں پاؤں دھو ڈالے۔ 
باب: لوگوں کے وضو کے بچے ہوئے پانی کا استعمال کرنا 
 (۱۴۴)۔ سیدنا ابو حجیفہؓ کہتے ہیں کہ (ایک دن)  نبیﷺ دوپہر کے وقت ہمارے پاس تشریف لائے تو وضو کا پانی آپﷺ کے پاس لایا گیا چنانچہ آپﷺ نے وضو کیا۔ جب آپﷺ وضو کر چکے تو لوگ آپﷺ کے وضو کا بچا ہوا پانی لینے لگے اور اس کو (اپنے چہرے اور آنکھوں پر)  ملنے لگے۔ پھر نبیﷺ نے ظہر کی دو رکعتیں اور عصر کی دو رکعتیں (قصر)  پڑھیں اور آپﷺ کے سامنے غنزہ (یعنی نیزہ)  بطور سترہ کے گڑا ہوا تھا۔ 
 (۱۴۵)۔ سیدنا سائب بن یزیدؓ کہتے ہیں کہ مجھے میری خالہ نبیﷺ کے پاس لے گئیں اور عرض کی کہ یا رسول اللہ ! میری بہن کا (یہ)  لڑکا بیمار ہے۔ پس آپﷺ نے میرے سر پر ہاتھ رکھا اور میرے لیے برکت کی دعا کی، پھر آپﷺ نے وضو فرمایا تو میں نے آپﷺ کے وضو (سے بچے ہوئے)  پانی کو پی لیا۔ پھر میں آپﷺ کے پس پشت کھڑا ہو گیا تو میں نے مہر نبوت کو دیکھ لیا (جو)  آپﷺ کے دونوں شانوں کے درمیان مثل حجلہ کی گھنڈی کے (تھی)۔ 
باب: مرد کا  اپنی عورت کے ساتھ وضو کرنا 
 (۱۴۶)۔ سیدنا عبداللہ بن عمرؓ کہتے ہیں کہ رسول اللہﷺ کے زمانہ میں مرد اور عورت سب (ایک برتن سے)  اکٹھے وضو کرتے تھے۔ 
باب: نبیﷺ کا اپنے وضو (سے بچے ہوئے پانی)  کو ایک بے ہوش (شخص)  پر چھڑکنا 
 (۱۴۷)۔ سیدنا جابرؓ کہتے ہیں کہ رسول اللہﷺ میری عیادت کے لیے تشریف لائے اور میں (ایسا سخت)  بیمار تھا کہ (کوئی بات)  سمجھ نہ سکتا تھا۔ پس آپﷺ نے وضو فرمایا اور اپنے وضو سے (بچا ہوا پانی)  میرے اوپر ڈالا تو میں ہوش میں آ گیا اور میں نے عرض کی کہ یا رسول اللہ ! (میری)  میراث کس کے لیے ہے ؟ میرا تو صرف ایک کلالہ وارث ہے ۔ پس فرائض کی آیت نازل ہوئی۔ 
باب: پیالے میں سے غسل اور وضو کرنا (درست ہے)  
 (۱۴۹)۔ سیدنا انسؓ کہتے ہیں کہ نماز کا وقت آیا تو جس شخص کا گھر وہاں سے قریب تھا وہ (وضو کر نے اپنے گھر)  چلا گیا اور چند لوگ رہ گئے۔ پھر رسول اللہﷺ کے پاس پتھر کا ایک مخضب (ظرف)  لایا گیا جس میں پانی تھا اور مخضب میں یہ گنجائش نہ تھی کہ آپﷺ اپنی ہتھیلی اس میں پھیلا سکیں۔ پس تمام لوگوں نے (اسی تھوڑے سے پانی سے)  وضو کیا۔ (راوی حمید کہتے ہیں)  ہم نے (انسؓ سے)  پوچھا کہ تم لوگ (اس وقت)  کس قدر تھے ؟ انھوں نے کہا کہ اسی اور (بلکہ اسی سے)  کچھ زیادہ ہی تھے۔ 
 (۱۵۰)۔  سیدنا ابوموسیٰؓ سے روایت ہے کہ نبیﷺ نے ایک قدح (پیالہ)  منگوایا جس میں پانی تھا، پھر اسی میں آپﷺ نے اپنے دونوں ہاتھوں اور چہرۂ انور کو دھو یا اور اسی میں کلی کی۔ 
 (۱۵۱)۔ ام المومنین عائشہ صدیقہؓ کہتی ہیں کہ جب نبیﷺ (آخری مرض میں بیماری سے)  بوجھل ہو گئے اور آپ کا مرض سخت ہو گیا تو آپﷺ نے اپنی بیویوں سے اجازت مانگی کہ میرے (عائشہ کے)  گھر میں آپﷺ کی تیمار داری کی جائے تو سب نے آپﷺ کو اجازت دے دی۔ پس نبیﷺ (میرے گھر آنے کے لیے)  دو آدمیوں کے درمیان (سہارا لے کر)  نکلے اور آپﷺ کے دونوں پاؤں (مبارک)  زمین پر گھسٹتے ہوئے جار ہے تھے۔ اور آپﷺ سیدنا عباسؓ اور ایک اور شخص (حضرت علیؓ کے ساتھ)  نکلے تھے اور عائشہؓ بیان کرتی ہیں کہ نبیﷺ جب اپنے گھر میں آ چکے اور آپﷺ کا مرض (اور بھی)  زیادہ ہوا تو آپﷺ نے فرمایا : ’’ سات مشکیں جن کے بند نہ کھو لے گئے ہوں میرے اوپڑ ڈال دو تا کہ میں لوگوں کو کچھ وصیت کروں (چنانچہ اسکی تعمیل کی گئی)  اور آپﷺ ام المومنین حفصہ زوجہ نبیﷺ کے مخضب میں بٹھا دیے گئے۔ اس کے بعد ہم سب آپ کے اوپر پانی ڈالنے لگے یہاں تک کہ آپﷺ نے ہماری طرف اشارہ کیا کہ (بس اب تم تعمیل حکم)  کر چکیں۔ اس کے بعد آپﷺ لوگوں کے پاس باہر تشریف لے گئے۔ 
باب: طشت سے وضو کرنا 
 (۱۵۲)۔ سیدنا انسؓ سے روایت ہے کہ نبیﷺ نے پانی کا ایک ظرف منگوایا تو ایک کھلے منہ کا چوڑا، اوتھلا پیالہ آپﷺ کے سامنے لایا گیا جس میں کچھ پانی تھا، پھر آپﷺ نے اپنی انگلیاں اس میں رکھ دیں۔ سیدنا انسؓ کہتے ہیں کہ میں پانی کو دیکھ رہا تھا کہ آپﷺ کی انگلیوں کے درمیان سے (چشمہ کی طرح)  ابل رہا تھا۔ سیدنا انسؓ کہتے ہیں کہ میں نے ان لوگوں کا، جنہوں نے (اس پانی سے)  وضو کیا، اندازہ کیا (تو)  ستر، اسی کے درمیان تھا۔ 
باب: ایک مد (پانی)  سے وضو کرنا (ثابت ہے) 
 (۱۵۳)۔ سیدنا انسؓ کہتے ہیں کہ نبیﷺ جب بدن دھوتے تھے یا (یہ کہا کہ)  جب نہاتے تھے تو (اس میں)  ایک صاع سے پانچ مد تک (پانی صرف کیا کرتے تھے)  اور وضو ایک مد (پانی) سے کرتے تھے۔ 
باب: موزوں پر مسح کرنا (ثابت ہے)  
 (۱۵۴)۔ فاتح ایران سیدنا سعد بن ابی وقاصؓ سے روایت ہے کہ نبیﷺ نے موزوں پر مسح فرمایا اور عبداللہ بن عمرؓ نے (اپنے والد)  عمرؓ سے اس کی بابت پوچھا تو انھوں نے کہا ہاں۔ جب تمہیں سعدؓ کوئی روایت نبیﷺ سے بیان کریں تو پھر اس کی بابت (تصدیق کر نے کے لیے)  کسی دوسرے سے نہ پوچھا کرو۔ 
 (۱۵۵)۔ سیدنا عمرو بن امیہؓ کہتے ہیں کہ انھوں نے رسول اللہﷺ کو دونوں موزوں پر مسح کرتے ہوئے دیکھا ہے۔ 
 (۱۵۶)۔ سیدنا عمرو ابن امیہؓ ہی بیان کرتے ہیں کہ میں نے رسول اللہﷺ کو اپنے عمامہ اور دونوں موزوں پر مسح کرتے ہوئے دیکھا ہے 
باب: جب موزوں کو وضو کر کے پہنا ہو (تو پھر دوبارہ پیر دھونے کے لیے نہ اتارے 
 (۱۵۷)۔ سیدنا مغیرہؓ کہتے ہیں کہ میں ایک سفر میں نبیﷺ کے ہمراہ تھا تو میں نے (وضو کے وقت)  چاہا کہ آپﷺ کے دونوں موزوں کو اتار ڈالوں تو آپﷺ نے فرمایا کہ ان کو رہنے دو، میں نے ان کو (پیروں کی)  طہارت کی حالت میں پہنا تھا۔ ‘‘ پھر آپﷺ نے ان پرمسح کیا۔ 
باب: جس نے بکری کا گوشت اور ستو (کھانے)  سے وضو نہیں کیا (اس کی دلیل)  
 (۱۵۸)۔ سیدنا عمرو بن امیہؓ سے روایت ہے کہ رسول اللہﷺ نے بکری کا ایک شانہ کھایا پھر آپﷺ کو نماز کے لیے بلایا گیا چنانچہ آپﷺ نے چھری رکھ دی۔ اس کے بعد آپﷺ نے نماز پڑھی اور (دوبارہ)  وضو نہیں کیا۔ 
باب: جس نے ستو (کھانے)  سے کلی کر لی اور وضو نہیں کیا
 (۱۵۹)۔ سیدنا سوید بن نعمانؓ سے روایت ہے کہ (فتح)  خیبر کے سال وہ رسول اللہﷺ کے ہمراہ گئے تھے، یہاں تک کہ جب (مقام)  صہباء میں پہنچے اور وہ خیبر سے بہت قریب تھا تو آپﷺ کے عصر کی نماز پڑھی اور پھر توشہ (ناشتہ)  منگوایا تو (صحابہ کرامؓ)  صرف ستو آپﷺ کے پاس لائے۔ آپﷺ نے اس کے گھولنے کا حکم دیا پھر رسول اللہﷺ نے اور ہم سب نے کھایا۔ اس کے بعد آپﷺ مغرب کی نماز پڑھنے کو کھڑے ہو گئے اور (صرف)  کلی کی اور ہم نے (بھی صرف)  کلی کی اور پڑھ لی اور (دوبارہ)  وضو نہیں کیا۔ 
 (۱۶۰)۔ ام المومنین میمونہؓ سے روایت ہے کہ (ایک دفعہ)  ان کے ہاں نبیﷺ نے (بکر ی کے)  شانے کا گوشت کھایا، اس کے بعد نماز پڑھی اور وضو نہیں کیا۔ 
باب: کیا (یہ ضروری ہے کہ)  دودھ (پینے)  کے بعد بھی کلی کی جائے 
 (۱۶۱)۔ سیدنا ابن عبا سؓ سے روایت ہے کہ رسول اللہﷺ نے دودھ پیا تو کلی کی اور فرمایا : ’’ دودھ میں چکناہٹ ہوتی ہے۔ ‘‘ 
باب: سو جانے سے وضو (کرنا ضروری ہے)  اور (کوئی ایسا بھی ہے)  جو ایک دو مرتبہ اونگھ جانے سے یا جھونکا آ جانے، سر کے ہل جا نے سے وضو (کو فرض)  نہیں سمجھتا ؟ 
 (۱۶۲)۔ ام المومنین عائشہ صدیقہؓ سے روایت ہے کہ رسول اللہﷺ نے فرمایا ہے کہ : ’’ جب تم میں کوئی شخص اونگھنے لگے اور وہ نماز پڑھ رہا تو اسے چاہیے کہ (نماز توڑ کر)  سو جائے، یہاں تک کہ اس کی نیند جاتی رہے۔ اس لیے کہ جب تم میں سے کوئی نیند کوئی حالت میں نماز پڑھے گا تو وہ کچھ نہیں جانتا شاید استغفار کرتا ہو اور وہ (انجانے میں)  اپنے نفس کوبد دعا دے ڈالے۔ ‘‘
 (۱۶۳) ۔ سیدنا انسؓ نبیﷺ سے روایت کرتے ہیں کہ آپﷺ نے فرمایا : ’’ جب تم میں سے کوئی شخص نماز کے دوران اونگھنے لگے تو اسے چاہیے کہ سو جائے، یہاں تک کہ (اس کی نیند جاتی رہے اور)  سمجھنے لگے کہ کیا پڑھ رہا ہے؟‘‘
باب:بغیر حدث کے (وضو پر)  وضو کرنا (بھی ثابت ہے) 
 (۱۶۴)۔ سیدنا انسؓ کہتے ہیں کہ نبیﷺ ہر نماز کے وقت وضو کیا کرتے تھے۔ (مزید یہ بھی)  کہتے ہیں کہ ہم میں سے ہر ایک کو جب تک وہ حدث نہ کرے (ایک ہی)  وضو کافی ہوتا تھا۔ 
باب: اپنے پیشاب (کے چھینٹوں)  سے نہ بچنا کبیرہ گناہوں میں سے ہے 
 (۱۶۵)۔ سیدنا ابن عبا سؓ کہتے ہیں کہ نبیﷺ مدینہ یا مکہ کے باغات میں سے کسی باغ کے پاس سے گزرے تو دو آدمیوں کی آواز سنی جنہیں ان کی قبروں میں عذاب رہا تھا۔ پھر نبیﷺ نے فرمایا : ’’ ان دونوں پر عذاب ہو رہا ہے اور (بظاہر)  کسی بڑی بات پر عذاب نہیں کیا جا رہا۔ ‘‘ پھر آپﷺ نے فرمایا : ’’ہاں (بات یہ ہے کہ) ان میں سے ایک تو اپنے پیشاب (کے چھینٹوں)  سے نہ بچتا تھا اور دوسرا چغلی کھایا کرتا تھا۔ ‘‘ پھر آپﷺ نے ایک شاخ منگوائی اور اس کے دو ٹکڑے کیے اور ان دونوں میں سے ہر ایک کی قبر پر ایک ایک ٹکڑا رکھ دیا، تو آپﷺ سے عرض کی گئی کہ یا رسول اللہ ! یہ آپﷺ نے کیوں کیا؟ تو آپﷺ نے فرمایا : ’’ امید ہے کہ جب تک یہ خشک نہ ہو جائیں، ان دونوں پر عذاب کم رہے گا۔ ‘‘
باب: پیشاب کے دھو نے کے متعلق جو وارد ہوا ہے 
 (۱۶۶)۔ سیدنا انس بن مالکؓ کہتے ہیں کہ رسول اللہﷺ جب قضائے حاجت کے لیے باہر تشریف لے جاتے تھے تو میں آپﷺ کے لیے پانی لاتا تھا اور اس پانی سے آپﷺ استنجاء کیا کرتے تھے۔ 
 باب:نبیﷺ اور سب لوگوں کا اعرابی کو مہلت دینا کہ وہ اپنے پیشاب سے (جو)  مسجد میں (کر رہا تھا)  فراغت حاصل کر لے 
 (۱۶۷)۔ سیدنا ابوہریرہؓ کہتے ہیں کہ ایک اعرابی کھڑا ہو گیا اور مسجد میں ہی پیشاب کرنے لگا تو لوگوں نے اسے ہاتھوں ہاتھ لینا چاہا (یعنی مارنا چاہا)  تو ان سے نبیﷺ نے فرمایا : ’’ اسے چھوڑ دو اور اس کے پیشاب پر ایک ڈول پانی بہا دو اس لیے کہ تم لوگ آسانی کرنے کے لیے بھیجے گئے ہو اور سختی کرنے کی لیے نہیں بھیجے گئے ہو۔ ‘‘
باب: بچوں کا پیشاب (نجس ہے یا نہیں ؟) 
 (۱۶۸)۔ ام قیس بنت محصنؓ سے روایت ہے کہ وہ رسول اللہﷺ کے پاس اپنا ایک چھوٹا بچہ لے کر آئیں جو کھانا نہ کھاتا تھا، تو اسے رسول اللہﷺ نے اپنی گود میں بیٹھا لیا، پھر اس نے آپﷺ کے کپڑے پر پیشاب کر دیا، پس آپﷺ نے پانی منگوایا اور اس پر چھڑک دیا اور اسے دھویا نہیں۔ 
باب: کھڑے ہو کر اور بیٹھ کر پیشاب کرنا 
 (۱۶۹)۔ سیدنا حذیفہؓ کہتے ہیں کہ نبیﷺ کسی قوم کے کوڑا کر کٹ پھینکنے کی جگہ کے قریب تشریف لائے اور (وہاں)  کھڑے ہو کر پیشاب کیا، پھر پانی مانگا تو میں آپﷺ کے پاس پانی لے آیا اور آپﷺ نے وضو کیا۔ 
باب: اپنے ساتھی کی موجودگی میں پیشاب کر نا اور دیوارسے حجاب کرنا 
 (۱۷۰)۔ ایک روایت میں حذیفہؓ سے مروی ہے کہ (جب رسول اللہﷺ نے ایک دفعہ ایک دیوار کی آڑ میں پیشاب کیا تو)  میں آپﷺ سے الگ ہو گیا تو آپﷺ نے میری طرف اشارہ کیا چنانچہ میں آپﷺ کے پاس گیا اور آپﷺ کے عقب میں (یعنی پیچھے)  کھڑا ہو گیا، یہاں تک کہ آپﷺ (پیشاب کرنے سے)  فارغ ہو گئے۔ 
باب: خون کا دھو ڈالنا (کافی ہے)  
 (۱۷۱)۔ اسماءؓ کہتی ہیں کہ ایک عورت نبیﷺ کے پاس آئی اور اس نے کہا کہ بتائیے ہم میں سے کسی کو کپڑے میں حیض آئے تو وہ (اسے)  کیا کرے ؟ تو آپﷺ نے فرمایا : ’’ وہ اسے کھرچ ڈالے، پھر اسے پانی ڈال کر رگڑے اور اسے (مزید)  پانی سے دھو ڈالے اور اسی میں نماز پڑھ لے۔ ‘‘
 (۱۷۲)۔ ام المومنین عائشہ صدیقہؓ کہتی ہیں کہ فاطمہ بنت ابی حبش نبیﷺ کے پاس آئیں اور کہا کہ یا رسول اللہ! میں ایک ایسی عورت ہوں کہ (اکثر)  مستحاضہ رہتی ہوں پھر (بہت دنوں تک)  پاک نہیں ہو پاتی، کیا میں نماز چھوڑدوں ؟ رسول اللہﷺ نے فرمایا : ’’ نہیں ! یہ ایک رگ (کا خون)  ہے اور حیض نہیں ہے، پس جب تمہارے حیض کا زمانہ آ جائے تو نماز چھوڑ دو اور جب گزر جائے تو خون اپنے (جسم)  سے دھو ڈالو، اس کے بعد نماز پڑھو۔ پھر ہر نماز کے لیے وضو کیا کہ یہاں تک کہ پھر وقت (حیض کا)  آ جائے (تو پھر نماز ترک کر دینا) ۔ ‘‘
 باب۔ منی کا دھو ڈالنا اور رگڑ دینا (دونوں یکساں ہیں)  
 (۱۷۳)۔ ام المومنین عائشہ  صدیقہؓ کہتی ہیں کہ میں نبیﷺ کے کپڑے سے جنابت (منی کے نشانات)  دھو دیتی تھی۔ پھر آپﷺ (اسی کپڑے کو پہن کر)  نماز کے لیے باہر تشریف لے جاتے تھے،  اگرچہ آپﷺ کے کپڑے پر پانی کے دھبے ہوتے تھے۔ 
باب: اونٹ کا اور چوپایوں کا اور بکری کا پیشاب اور ان کے رہنے کے مقامات (یعنی باڑے نجس ہیں یا نہیں ؟) 
 (۱۷۴)۔ سیدنا انسؓ کہتے ہیں کہ عکل کے یا عرینہ کے کچھ لوگ آئے چنانچہ انھیں مدینہ کی ہوا موافق نہ آئی تو وہ مدینہ میں بیمار ہو گئے تو آپﷺ نے انھیں چند اونٹنیاں دینے کا حکم دیا اور یہ (حکم بھی دیا)  کہ وہ لوگ ان کا پیشاب اور ان کا دودھ پئیں۔ پس وہ (جنگل میں)  چلے گئے (اور ایسا ہی کیا) ۔ جب ٹھیک ہو گئے تو نبیﷺ کے چروا ہے کو قتل کر ڈالا اور جانوروں کو ہانک کر لے گئے، پس دن کے اول وقت یہ خبر نبیﷺ کے  پاس آئی اور آپﷺ نے ان کے تعاقب میں آدمی بھیجے۔ چنانچہ دن چڑھے وہ (گرفتار کر کے)  لائے گئے، پس آپﷺ نے ان کے ہاتھ پاؤں کاٹنے کا حکم  دیا اور ان کی آنکھوں میں گرم سلائیاں پھیر دی گئیں اور وہ گرم سنگلاخ جگہ پر ڈال دیے گئے، پانی مانگتے تھے تو انھیں نہ پلایا جاتا تھا۔ (اس لیے کہ انھوں نے بھی احسان فراموشی کی تھی) ۔ 
 (۱۷۵)۔ سیدنا انسؓ ہی بیان کرتے ہیں، مسجد کے بنائے جانے سے پہلے نبیﷺ بکریوں کے باڑے میں نماز پڑھ لیا کرتے تھے۔ 
باب: جو نجا ستیں گھی میں اور پانی میں پڑ جائیں (ان کا کیا حکم ہے ؟) 
 (۱۷۶)۔ ام المومنین میمونہؓ سے روایت ہے کہ رسول اللہﷺ سے ایک چوہیا کے بارے میں پوچھا گیا جو گھی میں گر گئی تھی تو آپﷺ نے فرمایا : ’’ اس کو نکال دو اور اس کے (گرنے کی جگہ)  کے ارد گرد جس قدر (گھی)  ہو وہ بھی نکال دو اور باقی کھالو۔ ‘‘
 (۱۷۷)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا : ’’ مسلمان کو جو زخم اللہ کی راہ میں لگایا جا تا ہے وہ قیامت کے دن اپنی اسی (تر و تازگی کی)  حالت میں ہو گا (جیسا کہ اس وقت تھا)  جب وہ لگایا گیا تھا (یعنی)  خون بہے گا۔ رنگ تو خون کا سا ہو گا اور اس کی خوشبو مشک کی سی ہو گی۔ ‘‘
باب: ٹھہرے ہوئے پانی میں پیشاب کرنا (نہ چاہیے)  
 (۱۷۸)۔ سیدنا ابوہریرہؓ سے روایت ہے کہ انھوں نے رسول اللہﷺ کو یہ فرماتے ہوئے سنا : ’’ تم میں سے کوئی شخص ٹھہرے ہوئے پانی میں، جو بہتا ہوا نہ ہو، پیشاب نہ کرے (کیونکہ ہو سکتا ہے کہ اسے)  پھر (کبھی)  اسی (پانی)  میں غسل کر نا پڑے۔ ‘‘
 باب: اگر نماز پڑھنے والے کی پیٹھ پر کوئی نجاست یا مرد ار ڈال دیا جائے تو اس کی نماز فاسد نہ ہو گی 
 (۱۷۹)۔ سیدنا عبداللہ بن مسعودؓ سے روایت ہے کہ نبیﷺ کعبہ کے قریب نماز پڑھ رہے تھے اور ابوجہل اور اس کے چند دو ست بیٹھے ہوئے تھے کہ ان میں سے ایک نے دوسرے سے کہا کہ تم میں سے کوئی شخص فلاں قبیلہ کی اونٹنی (کی)  او جڑی (اور آنتیں وغیرہ)  لے آئے اور اس کو محمد (ﷺ)  کی پشت پر، جب وہ سجدہ میں جائیں، رکھ دے۔ پس سب سے زیادہ بد بخت (عقبہ)  اٹھا اور اس کو لے آیا اور انتظار کرتا رہا یہاں تک کہ جب نبیﷺ سجدہ میں گئے (تو فوراً ہی)  اس نے اس کو آپﷺ کے دونوں شانوں کے درمیان رکھ دیا اور میں (یہ حال)  دیکھ رہا تھا مگر کچھ نہ کر سکتا تھا۔ اے کاش میرا کچھ بس چلتا (تو میں کیوں یہ حالت دیکھتا)  عبداللہؓ کہتے ہیں کہ پھر وہ لوگ ہنسنے لگے اور ایک دوسرے پر (مارے ہنسی اور خوشی کے)  گرنے لگے اور رسول اللہﷺ سجدہ میں تھے، اپنا سر نہ اٹھا سکتے تھے یہاں تک کہ سیدنا فاطمہ الزہرہؓ تشریف لائیں اور انھوں نے اسے  آپﷺ کی پیٹھ سے ہٹایا۔ پس آپﷺ نے اپنا سر مبارک اٹھایا اور بد دعا کی کہ ’’ یا رسول ! اپنے اوپر قریش (کی ہلاکت کو)  لازم کر لے۔ ‘‘ تین مرتبہ (آپﷺ نے یہی فرمایا)  پس یہ ان (کافروں)  پر بہت شاق گزر ا۔ کیونکہ آپﷺ نے انھیں بد دعا دی تھی۔ عبد اللہؓ کہتے ہیں کہ وہ (کافر)  جانتے تھے کہ اس شہر (مکہ)  میں دعا مقبول ہوتی ہے۔ پھر آپﷺ نے (ہر ایک کا)  نام لیا : ’’ اے اللہ ! ابوجہل (کی ہلاکت)  کو اپنے اوپر لازم کر لے اور عتبہ بن ربیعہ اور شیبہ بن ربیعہ بن عتبہ اور امیہ بن خلف اور عقبہ ابن ابی معیط (کی ہلاکت)  کو اپنے اوپر لازم کر لے۔ ‘‘ (اور ساتویں کو گنا یا مگر اس کا نام مجھے یاد نہیں رہا)  پس قسم اس (ذوالجلال ذات)  کی جس کے ہاتھ میں میری جان ہے، میں نے ان لوگوں کو جن کا نام رسول اللہﷺ نے لیا تھا، کنویں یعنی بدر کے کنویں میں (بے گور و کفن)  گرا ہوا دیکھا۔ ‘‘
باب: کپڑے میں تھوک یا ناک یا اس کی مثل (کسی چیز)  کا لے لینا 
 (۱۸۰)۔ سیدنا انسؓ سے روایت ہے کہ نبیﷺ نے اپنے کپڑے میں (ایک مرتبہ) تھو کا۔ 
 باب: عورت کا اپنے باپ کے چہرے سے خون کو دھو دینا (درست ہے)  
 (۱۸۱)۔ سیدنا سہل بن سعد ساعدیؓ سے روایت ہے کہ ان سے لوگوں نے پوچھا کہ کس چیز سے نبیﷺ کے زخم کا علاج کیا گیا تو وہ بولے کہ اس کا جاننے والا مجھ سے زیادہ (اب)  کو ئی باقی نہیں رہا (چنانچہ بتلایا کہ)  امیر المومنین علیؓ اپنی ڈھال میں پانی لے آتے تھے اور سیدہ فاطمہ الزہرہؓ آپﷺ کے چہرۂ انور سے خون سے دھوتی تھیں۔ پھر ایک چٹائی لا کر چلائی گئی اور (راکھ)  آپﷺ کے زخم میں بھر دی گئی۔ 
باب: مسواک کرنا (سنت ہے)  
 (۱۸۲)۔ سیدنا ابوموسیٰؓ کہتے ہیں کہ میں نبیﷺ کے پاس آیا،دیکھا تو آپﷺ ہاتھ میں مسواک لیے ہوئے مسواک کر رہے ہیں اور آپﷺ ’’ اع، اع‘‘ کرتے جاتے تھے اور مسواک آپﷺ کے منہ میں تھی گویا کہ آپ قے کرتے تھے۔ 
 (۱۸۳)۔ حذیفہؓ کہتے ہیں کہ جب نبیﷺ رات کو اٹھتے تو اپنے منہ (دانتوں)  کو مسواک سے رگڑتے (صاف کرتے)  تھے۔ 
باب: مسواک کا بڑے شخص کو دینا (سنت ہے)  
 (۱۸۴)۔  سیدنا ابن عمرؓ سےر وایت ہے کہ نبیﷺ نے فرمایا : ’’ میں نے خواب میں اپنے آپ کو مسواک سے دانت صاف کرتے ہوئے دیکھا۔ پھر (میں نے دیکھا کہ)  میرے پاس دو شخص آئے، ایک ان میں دوسرے سے بڑا تھا، میں نے ان میں سے یہ چھوٹے کو مسواک دے دی تو مجھ سے کہا گیا کہ ’’ بڑے کو دے دیجیے۔ ‘‘ پھر میں نے وہ مسواک ان میں سے بڑے کو دے دی۔ 
باب: اس شخص کی فضیلت (کا بیان)  جو با وضو سوئے 
 (۱۸۵)۔ سیدنا برا ء بن عاز بؓ کہتے ہیں کہ نبیﷺ نے (مجھ سے)  فرمایا : ’’ جب تم اپنی خوابگاہ میں آؤ تو نماز کی طرح وضو کر لیا کر و۔ پھر اپنے داہنے پہلو پر لیٹ جاؤ پھر اس کے بعد کہو ’’ اے اللہ ! میں نے تجھ سے امیدوار اور خائف ہو کر اپنا منہ تیری جناب میں جھکا دیا اور اپنا (ہر)  کام تیرے سپرد کر دیا اور میں نے تجھے اپنا پشتی بان و پناہ دہندہ بنا لیا اور (میں یقین رکھتا ہوں کہ)  تجھ سے (یعنی تیرے غضب سے)  سوا تیرے پاس کے کوئی پناہ نجات کی جگہ نہیں ہے۔ اے اللہ ! میں اس کتاب پر ایمان لا یا جو تو نے نازل فرما ئی ہے اور تیرے اس نبی پر (بھی)  جسے تو نے (ہدایت خلق کے لیے)  بھیجا ہے۔ ‘‘ پس اگر تم اپنی اسی رات میں مر جاؤ گے تو ایمان پر (مرو گے)  اور ان کلمات کو تمام ان باتوں کے بعد کہو جو تم کرنا چاہتے ہو (یعنی اس کے بعد کلام نہ کر و) ۔ ‘‘ سیدنا براءؓ کہتے ہیں کہ میں نے ان کلمات کو نبیﷺ کے سامنے دہرایا پھر جب میں آمَنْتُ بکتَابکَ الَّذیْ اَنْزَلْتَ پر پہنچا تو میں نے کہہ دیا وَرَسُو لکَ (یعنی) ’’ اور تیرے رسول پر ‘‘ تو آپﷺ نے فرمایا نہیں وَنَبیّکَ الَّذی ْ اَرْسَلْتَ بلکہ ’’ اور تیرے اس نبی پر (بھی)  جسے تو نے (ہدایت خلق کے لیے)  بھیجا ہے۔ ‘‘
نوٹ : حالانکہ آپﷺ نبی بھی تھے اور رسول بھی، لیکن اس کے باوجود آپﷺ نے جس طرح کلمات سکھائے تھے ان الفاظ کو جوں کاتوں باقی رکھا اور ذرا سی تبدیلی بھی گوار ا نہیں کی۔ غور کریں وہ لوگ جو آپﷺ کی مسنون دعاؤں اور کلمات میں اپنی طرف سے اضافہ کر دیتے ہیں اور کوئی حرج نہیں سمجھتے۔ مثال کے طور پر روزہ افطار کر نے کی دعا میں ’’وَبکَ اٰمَنْتُ وَ عَلَیْکَ تَوَ کَّلتُ ‘‘ یہ ایسا اضافہ ہے  جو شریعت سازی اور اَحْدَاث فی الدّیْن  نیز کَذبَ عَلَی النَّبیَّﷺ کے زمرے میں آتا ہے۔ اللہ تعالیٰ ہمیں بدعت و گمراہی سے بچائے۔ آمین یا رب العالمین
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



غسل کا بیان 
باب: غسل کرنے سے پہلے وضو کرنا (مسنون ہے)  
 (۱۸۶)۔ ام المومنین عائشہؓ سے روایت ہے کہ نبیﷺ جب جنابت کا غسل فرماتے تو پہلے اپنے دونوں ہاتھ دھوتے پھر وضو فرماتے جس طرح نماز کے لیے وضو فرماتے تھے، پھر اپنی انگلیاں پانی میں داخل کرتے اور ان سے بالوں کی جڑوں میں خلال کرتے پھر اپنے سر پر تین چلو (لپیں پانی)  اپنے دونوں ہاتھوں سے ڈالتے پھر اپنے تمام بدن پر پانی بہا لیتے۔ 
 (۱۸۷)۔ ام المومنین میمونہؓ کہتی ہیں کہ رسول اللہﷺ نے (غسل کے وقت پہلے)  وضو فرمایا جس طرح نماز کے لیے آپﷺ کا وضو ہوتا تھا، سو ادونوں پاؤں کے (دھونے کے)  اور اپنی شرمگاہ کو دھویا اور جہاں کہیں نجاست لگ گئی تھی (اسے بھی دھو ڈالا)  پھر اپنے اوپر پانی بہا لیا۔ اس کے بعد اپنے دونوں پاؤں کو (اس جگہ سے)  ہٹا لیا اور ان کو دھو ڈلا۔ یہ (طریقہ)  آپﷺ کا غسل جنابت (کا تھا) ۔ 
باب: خاوند کا اپنی بیوی  کے ہمراہ نہانا (درست ہے)  
 (۱۸۸)۔ ام المومنین عائشہؓ کہتی ہیں کہ میں اور نبیﷺ ایک برتن سے یعنی ایک قدح (ٹب)  سے جس کو فرق کہتے ہیں، غسل کیا کرتے تھے۔ 
باب: ایک صاع یا اس کے لگ بھگ پانی سے غسل کرنا 
 (۱۸۹)۔ ام المومنین عائشہؓ صدیقہ سے رسول اللہﷺ کے غسل کی کیفیت پوچھی گئی تو انھوں نے ایک صاع کے قریب (پانی کا)  برتن منگوایا اور (اس سے)  غسل کیا اور اپنے سر پر پانی بہایا اور ام المومنین کے اور پوچھنے والے کے درمیان موٹا پردہ حائل تھا۔ 
 (۱۹۰)۔ سیدنا جابر بن عبداللہؓ سے ایک شخص نے غسل کے بارے میں پوچھا (کہ کس قدر پانی سے کیا جائے)  تو انھوں نے کہا کہ ایک صاع (پانی)  تجھے کافی ہے۔ ایک شخص بولا کہ مجھے کافی نہیں ہے توجابرؓ نے کہا کہ (ایک صاع پانی)  اس شخص کو کافی ہو جاتا تھا  جس کے بال تجھ سے زیادہ گھنے تھے اور تجھ سے بہتر بھی تھا (یعنی رسول اللہﷺ)  پھر جابرؓ نے صرف ایک کپڑا پہن کر (نماز میں)  ہماری امامت کی۔ 
باب:  جس نے اپنے سر پر تین بار پانی بہایا 
 (۱۹۱)۔ سیدنا جبیربن مطعمؓ کہتے ہیں کہ رسول اللہﷺ نے فرمایا : ’’ میں تو اپنے سر پر تین مرتبہ پانی بہاتا ہوں۔ ‘‘اور (یہ کہہ کر)  آپﷺ نے اپنے دونوں ہاتھوں سے اشارہ کیا۔ 
باب: جس نے نہاتے وقت حلاب یا خوشبو سے ابتدا کی (اس کا ذکر)  
 (۱۹۲)۔ ام المومنین عائشہ صدیقہؓ کہتی ہیں کہ نبیﷺ جب جنابت سے غسل فرماتے تھے تو کوئی چیز مثل حلاب وغیرہ کے لگاتے تھے اور اسے اپنے ہاتھوں میں لے کر پہلے سر کے داہنے حصہ سے ابتدا کرتے پھر بائیں (جانب)  میں (لگاتے تھے)  پھر دونوں ہاتھ اپنے سر کے درمیان میں رگڑتے تھے۔ 
باب: جماع کے بعد (بغیرغسل کیے)  پھر جماع کرنا 
 (۱۹۳)۔ ام المو منین عائشہؓ کہتی ہیں کہ میں رسول اللہﷺ کو خوشبو لگاتی تھی پھر آپﷺ اپنی (سب)  بیویوں کے پاس جاتے (یعنی و ظیفہ زوجیت فرماتے)  پھر دوسرے دن احرام باندھتے ہوئے خوشبو جھاڑ دیتے تھے۔ 
 (۱۹۴)۔ سیدنا انسؓ کہتے ہیں کہ نبیﷺ اپنی (تمام)  بیویوں کے پاس ایک ہی ساعت کے اندر رات کے اور دن میں دورہ کر لیتے تھے اور وہ گیارہ تھیں، ایک روایت میں ہے کہ نو عورتیں تھیں، تو انسؓ سے پوچھا گیا کہ آپﷺ ان سب کی طاقت رکھتے تھے ؟ وہ بولے کہ (ہاں بلکہ)  ہم آپس میں کہا کرتے تھے کہ آپﷺ کو تیس مردوں کی طاقت دی گئی تھی۔ 
باب: جس شخص نے خوشبو لگائی اور پھر غسل کیا اور خوشبو کا اثر باقی رہ گیا 
 (۱۹۵)۔ ام المومنین عائشہ صدیقہؓ سے روایت ہے کہ وہ کہتی ہیں کہ گویا میں نبیﷺ کی مانگ میں خوشبو کی چمک (اب تک)  دیکھ رہی ہوں، اس حال میں کہ آپﷺ محرم (یعنی احرام میں)  تھے۔ 
باب: غسل میں بالوں کا خلال کرنا (ضروری ہے)  
 (۱۹۶)۔ اُم المومنین عائشہ صدیقہؓ کہتی ہیں کہ رسول اللہﷺ جب غسل جنابت فرماتے تو اپنے دونوں ہاتھ دھوتے اور وضو فرماتے جس طرح آپﷺ کا وضو نماز کے لیے (ہوتا تھا)  پھر غسل کرتے اپنے ہاتھ سے اپنے بالوں کا خلال کرتے تھے یہاں تک کہ جب آپﷺ سمجھ لیتے کہ کھال تر ہو گئی ہے تو اس پر تین بار پانی بہاتے پھر اپنے باقی ماندہ بدن کو دھوتے۔ 
باب: جس کو مسجد میں (داخل ہو نے کے بعد)  یاد آئے کہ جنبی ہے (تو وہ)  فوراً مسجد سے نکل جائے اور تیمم نہ کرے 
 (۱۹۷)۔ سیدنا ابوہریرہؓ کہتے ہیں کہ (ایک مرتبہ)  نماز کی اقامت کہی گئی اور صفتیں کھڑی کر کے درست کی گئیں، پھر رسول اللہﷺ ہماری طرف تشریف لائے تو جب آپ نماز پڑھانے کی جگہ یہ کھڑے ہو گئے تو اس وقت یاد کیا کہ جنبی ہیں، پھر ہم سے فرمایا : ’’ تم اپنی جگہ پر (کھڑے)  رہو۔ ‘‘ اور آپﷺ لوٹ گئے اور غسل کیا اور اس کے بعد ہمارے پاس تشریف لائے اور آپ کے سر سے پانی ٹپک رہا تھا، پھر آپﷺ نے تکبیر  (تحریمہ)  کہی اور ہم سب نے آپﷺ کے ہمراہ نماز پڑھی۔ 
فائدہ : معلوم ہوا کہ آپﷺ ننگے سر تھے۔ غسل کر کے سیدھے مسجد تشریف لائے، نہ بالوں کو خشک کیا اور نہ ہی سر ڈھانپے کا تکلف کیا۔ غور کریں وہ لو گ جو ننگے سر نماز کو مکروہ معیوب سمجھتے ہیں۔ 
باب: جس شخص نے ایک گوشہ میں بحالت تنہائی برہنہ ہو کر غسل کیا 
 (۱۹۸)۔ سیدنا ابوہریرہؓ نبیﷺ سے روایت کرتے ہیں کہ آپ نے فرمایا : ’’ بنی اسرائیل برہنہ غسل کیا کرتے تھے، ایک دوسرے کی طرف دیکھا کرتے تھے اور موسیٰؑ تنہا غسل کیا کرتے تھے تو بنی اسرائیل نے کہا کہ واللہ !موسیٰ علیہ السلام کو ہم لوگوں کے ہمراہ غسل کر نے سے سوا اس کے کچھ مانع نہیں کہ وہ فیق (ایک قسم کی مردانہ بیماری)  میں مبتلا ہیں۔ اتفاق سے ایک دن موسیٰؑ غسل کرنے لگے اور اپنا لباس پتھر پر رکھ دیا، وہ پتھر ان کا لباس لے کر بھاگا اور موسیٰؑ بھی اس کے تعاقب میں یہ کہتے ہوئے دوڑے کہ اے پتھر ! میرے کپڑے دیدے اے حجر میرے کپڑے دیدے۔ یہاں تک کہ بنی اسرائیل نے موسیٰؑ کی طرف دیکھ لیا اور کہا کہ واللہ موسیٰؑ کو کچھ بیماری نہیں ہے اور (پتھر ٹھہر گیا)  موسیٰؑ نے اپنا لباس لے لیا اور پتھر کو مارنے لگے۔ سیدنا ابوہریرہؓ کہتے ہیں کہ اللہ کی قسم ! (موسیٰؑ کی)  مار سے (اس)  پتھر پر چھ یا سات نشان (اب تک باقی)  ہیں۔ 
 (۱۹۹)۔ سیدنا ابوہریرہؓ نبیﷺ سے روایت کرتے ہیں کہ آپ  نے فرمایا : ’’ اس حال میں کہ ایو بؑ برہنہ نہا رہے تھے، ان پر سونے کی ٹڈیاں برسنے لگیں تو ایوبؑ ان کو اپنے کپڑے میں سمیٹنے لگے تو انھیں ان کے پروردگار نے آواز دی کہ اے ایوبؑ ! کیا میں نے تمہیں اس (سونے کی ٹڈی)  سے جو تم دیکھ رہے ہو بے نیاز نہیں کر دیا ؟ انھوں نے کہاں ہاں قسم تیری بزرگی کی (تو نے مجھے بے نیاز کر دیا ہے)  لیکن میں تیری برکت (کے حصول)  سے بے پرواہ و بے نیاز نہیں۔ ‘‘
باب: لوگوں کے سامنے نہانے کی حالت میں پردہ کرنا 
 (۲۰۰)۔ سیدہ ام ہانی بنت ابی طالبؓ کہتی ہیں کہ میں فتح (مکہ)  کے سال رسول اللہﷺ کے پاس گئی تو میں نے آپ کو غسل کرتے ہوئے پایا اور سیدہ فاطمہؓ آپﷺ پر پردہ کیے ہوئے ہوئے تھیں آپﷺ نے فرمایا : ’’ یہ کون ہے ؟ ‘‘ میں نے عرض کی کہ میں ام ہانی ہوں۔ 
باب: جنبی کا پسینہ (پاک ہے)  اور مومن (کسی حال میں)  نجس نہیں ہوتا 
 (۲۰۱)۔ سیدنا ابوہریرہؓ سے روایت ہے کہ مدینہ کی کسی گلی میں انھیں رسول اللہﷺ مل گئے اور سیدنا ابوہریرہؓ جنبی تھے (وہ کہتے ہیں کہ)  چنانچہ میں آپﷺ سے کنی کترا گیا اور جا کر غسل کیا، پھر آیا تو آپﷺ نے فرمایا : ’’ اے ابوہریرہ ! تم کہاں (چلے گئے)  تھے۔ ‘‘ سیدنا ابوہریرہؓ نے کہا کہ میں جنبی تھا اور ناپا کی کی حالت میں میں نے آپ کے پاس بیٹھنا برا جانا تو آپﷺ نے فرمایا : ’’ سبحان اللہ مومن (کسی حال میں)  نجس نہیں ہوتا۔ ‘‘
 جنبی کا (قبل ازغسل)  سونا (جائز ہے)  
 (۲۰۲)۔ سیدنا ابن عمرؓ سے روایت ہے کہ سیدنا عمر بن خطابؓ نے رسول اللہﷺ سے پوچھا کہ کیا ہم میں سے کوئی بحالت  جنابت ہو سکتا ہے ؟ تو آپﷺ نے فرمایا : ’’ ہاں ! جب تم میں سے کوئی جنبی ہو تو وہ وضو کر کے سوئے۔ ‘‘
باب: (غسل جب ہی فرض ہے کہ)  جب مردو عورت کے ختنے (شرمگاہیں)  مل جائیں 
 (۲۰۳)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا : ’’ مرد جب اپنی عورت کے چاروں کونوں کے درمیان بیٹھ گیا پھر اس کے ساتھ (جماع کی)  کو شش کرے تو یقیناً غسل واجب ہو گیا۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


حیض کا بیان 

باب: حیض کے مسائل کے متعلق جبکہ عورت حائضہ ہو 
 (۲۰۴)۔ ام المومنین عائشہ صدیقہؓ کہتی ہیں کہ ہم سب لوگ مدینہ سے صرف حج کا خیال کر کے نکلے۔ پھر جب (مقام)  سرف میں پہنچے تو مجھے حیض آگیا۔ رسول اللہﷺ میرے پاس تشریف لائے اور میں رور ہی تھی تو آپ نے فرمایا: ’’ تمہیں کیا ہوا، کیا تمہیں حیض آگیا ؟‘‘ میں نے کہا ہاں۔ آپﷺ نے فرمایا : ’’ یہ ایک ایسی چیز ہے جو اللہ نے آدم کی بیٹیوں پر لکھ دی ہے اور لہٰذا جو مناسک حج کر نے والا ادا کرتا ہے، تم بھی کرو مگر تم کعبہ کا طواف نہ کرنا۔ ‘‘ عائشہ صدیقہؓ کہتی  ہیں (کہ پھر)  رسول اللہﷺ نے اپنی بیویوں کی طرف سے گائے کی قربانی کی۔ 
باب: حائضہ عورت کا اپنے شوہر کے سرکودھونا اور کنگھی کرنا 
 (۲۰۵)۔ ام المومنین عائشہ صدیقہؓ کہتی ہیں کہ میں بحالت حیض رسول اللہﷺ کے سر میں کنگھی کر دیا کرتی تھی۔ 
 (۲۰۶)۔ ایک روایت میں ہے کہ آپﷺ مسجد میں معتکف ہوتے اور اپنا سر مبارک ام المومنین عائشہؓ کے حجرہ میں کر دیتے اور وہ بحالت حیض، اپنے حجرہ میں رہتے ہوئے رسول اللہﷺ کے سر مبارک میں کنگھی کر دیا کرتی تھیں۔ 
باب: خاوند کا اپنی بیوی کی گود میں (سر رکھ کر)  اس حال میں کہ وہ حائضہ ہو، قرآن کی تلاوت کرنا 
 (۲۰۷)۔ ام المومنین عائشہؓ کہتی ہیں کہ نبیﷺ میری گود میں (سر رکھ کر)  تکیہ لگا لیتے تھے حالانکہ میں حائضہ ہوتی تھی، پھر آپﷺ قرآن مجید کی تلاوت فرماتے تھے۔ 
باب: جو کوئی حیض کو نفاس کہہ دے 
 (۲۰۸)۔ ام المومنین ام سلمہؓ کہتی ہیں کہ اس دوران کہ میں نبیﷺ کے ہمراہ ایک چادر میں لیٹی ہوئی تھی کہ یکایک مجھے حیض آگیا تو میں آہستگی سے کھسک گئی اور اپنے حیض کے کپڑے سنبھالے، تو آپ نے فرمایا کہ : ’’ کیا تمہیں نفاس (حیض)  آگیا ؟‘‘ میں نے کہا جی ہاں۔ پھر آپ نے مجھے بلا یا میں آپ کے ہمراہ (اسی ایک)  چادر میں لیٹ گئی۔ 
باب: حائضہ عورت سے اختلاط کرنا (درست ہے) 
 (۲۰۹)۔ ام المومنین عائشہؓ کہتی ہیں کہ میں اور نبیﷺ ایک ظرف سے غسل کرتے تھے اور ہم دونوں جنبی ہوتے تھے اور حالت حیض میں مجھے آپﷺ حکم دیتے تھے تو میں ازار پہن (باند ھ)  لیتی تھی،پھر آپ مجھ سے اختلاط کرتے تھے (یعنی صرف جسم سے جسم ملا لیتے لیکن مجامعت نہیں فرماتے تھے)  اور آپ بحالت اعتکاف اپنا سر میری طرف نکال دیتے تھے اور میں اس کو دھو دیتی تھی، حالانکہ میں حائضہ ہوتی تھی۔  
 (۲۱۰)۔ ام المومنین عائشہ صدیقہؓ فرماتی ہیں کہ جب ہم میں سے کوئی بی بی حائضہ ہو جاتی تھی اور رسول اللہﷺ اس سے اختلاط کرنا چاہیے تو اسے حکم دیتے تھے کہ اپنے حیض (کے زور اور غلبہ)  کی حالت میں ازار پہن (باندھ)  لے، پھر آپﷺ اس سے اختلاط کرتے تھے (لیکن مجامعت نہیں فرماتے تھے)   ام المومنین عائشہ صدیقہؓ نے کہا کہ تم میں سے اپنی شہوت پر کون اس قدر قابو رکھ سکتا ہے جس قدر نبیﷺ اپنی خواہش پر قابو رکھتے تھے۔ 
باب: حائضہ عورت کا (فرض)  روزے چھوڑ دینا 
 (۲۱۱)۔ سیدنا ابوسعد خدریؓ کہتے ہیں کہ رسول اللہﷺ عید الاضحی یا عید الفطر کے دن نکلے اور (عید گاہ میں)  عورتوں (کی جماعت)  پر گزرے تو آپ نے فرمایا : ’’ اے عورتو ! صدقہ دیا کرو اس لیے کہ میں نے تمہیں (معراج میں)  زیادہ دوزخ میں دیکھا ہے۔ ‘‘ وہ بولیں کہ یا رسول اللہ! یہ کیوں ؟ آپﷺ نے فرمایا : ’’ تم لعن طعن کثرت سے کرتی ہو اور شوہر کی ناشکری کرتی ہو اور میں نے تم سے زیادہ کسی کو باوجود عقل اور دین میں ناقص ہونے کے، پختہ رائے مرد کی عقل کا (اڑ ا)  لے جانے والا نہیں دیکھا۔ ‘‘ عورتوں نے کہا یا رسول اللہ! ہمارے دین میں اور ہماری عقل میں کیا نقصان (کمی)  ہے ؟ تو آپﷺ نے فرمایا : ’’ عورت کی گواہی (شرعاً) مرد کی گواہی کے نصف کے برابر نہیں ہے ؟‘‘ انھوں نے کہا ہاں ہے۔ آپ نے فرمایا : ’’ یہی اس کی عقل کا نقصان ہے۔ کیا ایسا نہیں ہے کہ جب عورت کا حائضہ ہوتی ہے نہ نماز پڑھتی ہے اور نہ روزہ نہ رکھتی ہے ؟ ‘‘ انھوں نے کہا ہاں۔ آپ نے فرمایا : ’’ پس یہی اس کے دین کا نقصان ہے۔ ‘‘ 
باب: استحاضہ والی عورت کا اعتکاف کرنا 
 (۲۱۲)۔ ام المومنین عائشہؓ سے روایت ہے کہ نبیﷺ کے ہمراہ آپﷺ کی کسی بیوی نے بھی اعتکاف کیا حالانکہ وہ مستحاضہ تھیں، خون کو (خارج ہوتے ہوئے)  دیکھتی تھیں۔ پس وہ اکثر اپنے نیچے خون (کی کثرت کے سبب)  سے طشت رکھ لیا کرتی تھیں۔ 
باب: عورت کا اپنے غسل حیض کے وقت خوشبو لگانا (درست ہے)  
 (۲۱۳)۔ سیدہ ام عطیہؓ کہتی ہیں (رسول اللہﷺ کے دور میں)  ہمیں کسی میت پر تین دن سے زیادہ سوگ کی ممانعت کی جاتی تھی مگر شوہر پر چار مہینہ دس دن تک سوگ کا حکم تھا اور ایسی حالت میں نہ ہم سرمہ لگاتیں نہ خوشبو لگاتیں اور نہ رنگیں کپڑا سوا عصب (جس کپڑے کا سوت بناوٹ سے پہلے رنگا گیا ہو)  کے پہنتیں اور ہمیں طہارت کے بعد، جب کوئی ہم میں سے حائضہ ہو، تھوڑی کست اظفار اور (خوشبو) کی اجازت دیدی گئی تھی اور ہمیں جنازوں کے ہمراہ جانے کی ممانعت کر دی گئی تھی۔ 
باب: عورت کا اپنے بدن کو ملنا جب کہ وہ حیض سے پاک ہو جائے 
 (۲۱۴)۔ ام المومنین عائشہؓ سے (روایت ہے کہ)  ایک عورت نے نبیﷺ سے اپنے غسل حیض کی بابت پوچھا تو آپﷺ نے اسے حکم  دیا : ’’ اس طرح غسل کر لے۔ ‘‘ فرمایا : ’’ ایک کستوری لگا ہوا روئی کا ٹکڑا لے اور اس سے طہارت حاصل کر لے۔ ‘‘ اس نے عرض کی اس سے کس طرح طہارت حاصل کروں ؟ آپﷺ نے فرمایا : ’’ سبحان اللہ !۔ ۔ ۔  طہارت حاصل کر لے۔ ‘‘ (ام المومنین کہتی ہیں)  تو میں نے اس عورت کو اپنی طرف کھینچ لیا اور کہا کہ ’’ اسے خون کے مقام (شرمگاہ)  پر لگائے۔ ‘‘
باب: عورت کا اپنے غسل حیض (کے وقت)  کنگھی کرنا (ثابت ہے)  
 (۲۱۵) ۔ ام المومنین عائشہؓ کہتی ہیں کہ میں نے رسول اللہﷺ کے ہمراہ حجۃ الوداع میں احرام باندھا، میں ان لوگوں میں شامل تھی جنہوں نے (حج)  تمتع (کا ارادہ)  کیا تھا اور قربانی کا جانور اپنے ہمراہ نہ لائے تھے۔ پھر انھوں نے کہا کہ وہ حائضہ ہو گئیں اور شب عرفہ تک پاک نہ ہوئیں، تب انھوں نے عرض کی کہ یا رسول اللہ ! یہ عرفہ کے دن کی رات ہے اور میں نے عمرہ کے ساتھ تمتع کیا تھا تو رسول اللہ نے ان سے فرمایا : ’’ تم اپنا سر (احرام)  کھول دو اور کنگھی کرو اور اپنے عمرہ سے رکی رہو (اور حج کر لو)۔ ‘‘ چنانچہ میں نے (ایسا ہی)  کیا پس جب میں حج کر چکی تو آپﷺ نے عبدالرحمن (بن ابی بکرؓ)  کو حصبہ کی رات میں حکم دیا اور وہ میرے اس عمرہ کے بدلے جس کا میں نے احرام باندھا تھا، لیکن کیا نہیں تھا،مجھے تنعیم سے عمرہ کر وا لائے۔ 
باب: غسل حیض کے وقت عورت کو اپنے بالوں کو کھول دینا 
 (۲۱۵)۔ ام المومنین عائشہؓ کہتی ہیں کہ ہم لوگ ذی الحجہ کے چاند کے قریب (حج کو)  نکلے تو رسول اللہﷺ نے فرمایا کہ اگر میں ہدی (قربانی کا جانور)  نہ لایا ہوتا تو عمرہ کا احرام باندھتا۔ پس بعض نے تو عمرہ (حج تمتع)  کا احرام باندھا اور بعض لوگوں نے حج (قران)  کا احرام باندھا، اور میں ان لوگوں میں سے تھی، جنہوں نے عمرہ کا احرام باندھا تھا، پس عرفہ کا دن میرے اوپر اس حال میں آیا کہ میں حائضہ تھی، تو میں نے رسول اللہﷺ سے اس کی شکایت کی تو آپ نے فرمایا : ’’ اپنے عمرہ کو (چندے)  موقوف رکھو اور اپنا سر (بال)  کھول دو اور کنگھی کر و اور حج کا احرام باندھ لو۔ ‘‘ (چنانچہ میں نے ایسا ہی کیا)  یہاں تک کہ جب حصبہ کی رات آئی تو آپﷺ نے میرے بھائی عبدالرحمن بن ابو بکرؓ کو میرے ہمراہ کر دیا چنانچہ میں تنعیم تک گئی اور میں نے اپنے (فوت شدہ)  عمرہ کے عوض (نئے سرے سے)  عمرہ کا احرام باندھا۔ (ہشام راوی کہتے ہیں کہ)  ان میں سے کسی بات میں نہ قربانی دینا پڑی اور نہ روزہ رکھنا پڑا اور نہ صدقہ دینا پڑا۔ 
باب: حائضہ عورت نماز کی قضا نہ کرے 
 (۲۱۷)۔ ام المومنین عائشہؓ سے کسی عورت نے پوچھا کہ کیا ہم میں سے کوئی حیض سے پاک ہو کر اپنی نماز کی قضا پڑھے گی ؟ تو عائشہؓ نے کہا کہ کیا تو حرور یہ ہے ؟ یقیناً (جب)  ہم نبیﷺ کے ہمراہ (رہتے اور)  حائضہ ہوتے تھے مگر آپ ہمیں نماز (کی قضا پڑھنے)  کا حکم نہ دیتے تھے یا (ام المومنین نے)  کہا کہ ہم (ایسا نہ کرتے یعنی)  قضا نہ پڑھتے تھے۔ 
باب: حائضہ عورت کے ہمراہ اس حال میں سونا کہ وہ حیض کے لباس میں ہو 
 (۲۱۷)۔ ام المومنین عائشہؓ نے حیض کی حدیث بیان کی اور کہا کہ مجھے اس حالت میں حیض آگیا کہ میں نبیﷺ کے ہمراہ چادر میں (لپٹی ہوئی)  تھی (تفصیل کے لیے دیکھئے حدیث نمبر ۲۰۷)  یہاں اتنا زیادہ بیان کیا کہ نبیﷺ مجھے بوسے دیتے تھے اور آپﷺ روزہ دار ہوتے تھے۔ 
باب: حائضہ عورت کا عیدین کی نماز میں حاضر ہونا
 (۲۱۸)۔ سیدہ ام عطیہؓ کہتی ہیں کہ میں نے رسول اللہﷺ سے سنا، آپﷺ نے فرمایا : ’’ جوان عورتیں اور پردہ نشین اور حائضہ عورتیں باہر نکلیں اور (مجالس)  خیر میں اور مسلمانوں کی دعا میں حاضر ہوں اور حائضہ عورتیں نماز کی جگہ سے علیحدہ رہیں۔ ‘‘پوچھا گیا کیا حائضہ عورتیں (بھی شریک ہوں)  ؟ تو سیدہ ام عطیہ بولیں کیا حائضہ عورتیں عرفہ میں فلاں فلاں کام میں حاضر نہیں ہوتیں ؟ 
باب: غیر زمانۂ  حیض میں زردی اور مٹیالے رنگ کا (سیال مادہ)  دیکھنا (حیض میں شمار نہیں ہوتا)  
 (۲۱۹)۔ سیدہ ام عطیہؓ کہتی ہیں کہ ہم مٹیالے پن کو اور زردی کو (حیض میں )  شمار نہیں کرتے تھے۔ 
باب: عورت (طواف)  افاضہ کے بعد حائضہ ہو جائے (تو کیا حکم ہے ؟) 
 (۲۲۰)۔ ام المومنین عائشہؓ سے روایت ہے کہ انھوں نے رسول اللہﷺ سے کہا کہ یا رسول اللہ ! صفیہ بنت حي حائضہ ہو گئی ہیں، تو رسول اللہﷺ نے فرمایا : ’’ شاید وہ ہمیں روکیں گی ؟ کیا انھوں نے تم لوگوں کے ہمراہ طواف نہیں کیا ؟ تو لوگوں نے کہا کہ ہاں (کیا تھا)  تو آپﷺ نے فرمایا : ’’ پھر (کچھ حرج نہیں)  چلو۔ ‘‘
باب: نفاس والی عورت (کے جنازہ)  پر نماز پڑھنا اور اس کا طریقہ 
 (۲۲۱) ۔ سیدہ سمرہ بن جندبؓ سے روایت ہے کہ ایک عورت زچگی سے مر گئی تو نبیﷺ نے اس نماز پڑھی اور اس کے درمیان (کی سیدھ میں)  کھڑے ہوئے۔ 
(۲۲۲)۔ ام المومنین میمونہؓ کہتی ہیں کہ وہ حائضہ ہوتی تھیں تو نماز نہ پڑھتی تھیں اور رسول اللہﷺ کی نماز پڑھنے کی جگہ کے سامنے برابر لیٹی ہوتی تھیں۔ آپﷺ اپنی چادر پر نماز پڑھتے، جب سجدہ کرتے تو آپﷺ کا کچھ کپڑا مجھ سے لگ جاتا تھا۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


تیمم کا بیان 

باب: اللہ تعالیٰ کا فرمان ’’ پس اگر تم پانی نہ پاؤ۔ ۔ ۔ ‘‘
 (۲۲۴)۔ ام المومنین عائشہؓ کہتی ہیں کہ ہم کسی سفر میں رسول اللہﷺ کے ہمراہ تھے، یہاں تک کہ جب  ہم بیداء یا ذات الجیش میں پہنچے تو میرا ہار ٹوٹ (کر گر)  گیا، تو رسول اللہﷺ نے اس کو ڈھونڈنے کے لیے قیام کیا اور لوگ بھی آپﷺ کے ہمراہ ٹھہر گئے اور اس مقام پر کہیں پانی نہ تھا، (اور نہ ہی لوگوں کے پاس پانی تھا)  لہٰذا لوگ سیدنا ابوبکر صدیقؓ کے پاس گئے اور کہا کہ آپ نہیں دیکھتے کہ (ام المومنین)  عائشہ (رضی اللہ عنہ)  نے کیا کیا کہ رسول اللہﷺ اور سب لوگوں کو ٹھہر ا لیا اور وہ بے آب مقام پر ہیں ؟ا ور نہ ہی ان کے ہمراہ پانی ہے۔ ام المومنین عائشہؓ کہتی ہیں کہ سیدنا ابوبکرؓ نے مجھ پر غصہ کیا اور جو کچھ اللہ نے چاہا کہ کہیں،وہ انھوں نے کہہ ڈالا اور اپنے ہاتھ سے میری کو کھ میں کونچہ مارنے لگے، رسول اللہﷺ کا سرمبارک میری ران پر تھا اور آپ سو رہے تھے اس لیے میں درد کی شدت سے جنبش بھی نہ کر سکی پھر صبح کو رسول اللہﷺ اٹھ بیٹھے درآنحالیکہ آپ بغیر پانی والے (مقام)  پر تھے چنانچہ اللہ بزرگ و برتر نے آیت تیمم نازل فرمائی۔ پس سب نے تیمم کیا تو اسی دن سیدنا بن حضیرؓ نے کہا کہ اے آل ابوبکر ! یہ تمہاری پہلی برکت نہیں ہے۔ عائشہؓ کہتی ہیں کہ جس اونٹ پر میں تھی، اس کو اٹھایا تو اس کے نیچے سے ہار مل گیا۔ 
 (۲۲۵)۔ سیدنا جابر بن عبد اللہؓ سے روایت ہے کہ نبیﷺ نے فرمایا : ’’ مجھے پانچ چیزیں ایسی دی گئی ہیں جو مجھ سے پہلے کسی کو نہ دی گئی تھیں۔ (۱) ۔ مجھے ایک مہینے کی مسافت پر رعب کے ذریعہ مدد دی گئی۔ (۲)  پوری زمین میرے لیے مسجد بنا دی گئی اور پاک بنا دی گئی، پس میری امت میں سے جس شخص پر (جہاں بھی)  نماز کا وقت ہو جائے اسے چاہیے کہ (اسی مقام پر)  نماز پڑھ لے۔ (۳)۔ میرے لیے غنیمت کے مال حلال کر دیے گئے ہیں اور مجھ سے پہلے کسی (نبی)  کے لیے حلال نہ کیے گئے تھے۔ (۴)  مجھے شفاعت کی اجازت دی گئی۔ (۵)  ہر نبی خاص اپنی قوم کی طرف مبعوث ہوتا تھا جبکہ میں تمام انسانوں کی طرف بھیجا گیا ہوں۔ ‘‘
باب: حضر میں جب پانی نہ پائے اور نماز کے جاتے رہنے کا خوف ہو تو تیمّم کرنا (ضروری ہے)  
 (۲۲۶)۔ سیدنا ابوجہیم بن حارث انصاریؓ نے کہا کہ نبیﷺ بئر جمل کی طرف سے آئے اور آپﷺ کو ایک شخص (خود ابو جہیم)  مل گیا اور اس نے آپ کو سلام کیا تو نبیﷺ نے اسے جواب نہیں دیا یہاں تک کہ آپ دیوار کی طرف آئے (اس پر ہاتھ مارا) ، اپنے منہ اور ہاتھوں پر مسح فرمایا پھراسے سلام کا جواب دیا۔ 
وضاحت : اگرچہ سلام کے لیے وضو کی شرط نہیں لیکن آپﷺ کو یہ بات پسند (اپنے لیے)  نہیں تھی کہ بے وضو اللہ کا ذکر کریں اس لیے پہلے تیمّم کیا پھر جواب دیا۔ سلام بھی اللہ کا ذکر ہے۔ 
باب: تیمم میں مٹی پر دونوں ہاتھ مار کر پھر (گرد تم کرنے کے لیے)  ان کو پھونکنا 
 (۲۲۷)۔ سیدنا عمار بن یا سرؓ سے روایت ہے کہ انھوں نے امیر المومنین عمر بن خطابؓ سے کہا کہ کیا آپ کو یاد نہیں کہ ہم اور آپ سفر میں تھے اور جنبی ہو گئے تو آپ نے تو نماز نہیں پڑھی اور میں (مٹی میں)  الٹ پلٹ گیا اور نماز پڑھ لی، پھر میں نے نبیﷺ سے اس کو بیان کیا تو نبیﷺ نے فرمایا: ’’ تجھے اس طرح کرنا کافی تھا۔ ‘‘ (یہ کہہ کر)  آپ نے اپنے دونوں ہاتھوں کو زمین پر مارا اور ان میں پھونک دیا پھر ان سے اپنے منہ اور ہاتھوں پر مسح کر لیا۔ 
  باب: پاک مٹی مسلمان کا وضو (وہ پانی جس سے وضو کیا جاتا)  ہے اور اسے پانی سے کفایت کرتی ہے 
 (۲۲۸)۔ سیدنا عمران بن حصینؓ کہتے ہیں کہ ہم ایک سفر میں نبیﷺ کے ہمراہ تھے اور ہم رات کو چلے، یہاں تک کہ جب اخیر رات (ہوئی تو اس وقت)  میں ہم مقیم ہوئے اور سب سو گئے اور مسافر کے نزدیک اس سے زیادہ کوئی نیند میٹھی نہیں ہوتی۔ پھر ہمیں آفتاب کی گرمی نے بیدار کیا، پس سب سے پہلے جو جاگا فلاں شخص تھا،  پھر فلاں شخص، پھر سیدنا عمر بن خطابؓ چوتھے جا گنے والے ہوئے اور نبیﷺ جب سوتے تھے تو ان کو کوئی بیدار نہ کرتا تھا یہاں تک کہ آپ خود بیدار ہو جائیں کیونکہ ہم نہیں جانتے کہ آپ کے لیے آپ کے خواب میں کیا ہو رہا ہے مگر جب سیدنا عمرؓ بیدار ہوئے اور انھوں نے وہ حالت دیکھی جو لوگوں پر طاری تھی اور وہ سخت مزاج کے آدمی تھے تو انھوں نے تکبیر کہی اور تکبیر کے ساتھ اپنی آواز بلند کی اور برابر تکبیر کہتے رہے کہ تکبیر کے ساتھ اپنی آواز بلند کرتے رہے، یہاں تک کہ ان کی آواز کے سبب سے نبیﷺ بیدار ہوئے۔ پس جب آپ بیدار ہوئے تو جو مصیبت لوگوں پر پڑی تھی اس کی شکایت آپﷺ سے کی۔ تو آپ نے فرمایا : ’’ کچھ نقصان نہیں ‘‘ یا (یہ فرمایا کہ)  ’’ کچھ نقصان نہ کرے گا، چلو (اس لیے کہ یہ عمداً نہیں تھا) ۔ ‘‘ پھر چلے اور تھوڑی دور جا کر اتر پڑے اور وضو کا پانی منگوایا، پھر وضو کیا اور نماز کی اذان کہی گئی اور آپﷺ نے لوگوں کو نماز پڑھائی تو جب آپ نماز سے فارغ ہوئے تو یکا یک ایک ایسے شخص پر آپ کی نظر پڑی جو گوشہ میں بیٹھا ہوا تھا، لوگوں کے ساتھ اس نے نماز نہ پڑھی تھی،تو آپ نے فرمایا : ’’ اے فلاں ! تجھے لوگوں کے ساتھ نماز پڑھنے سے کس چیز نے روکا ؟‘‘ تو اس نے کہا کہ جنابت ہو گئی تھی اور پانی نہ تھا آپ نے فرمایا: ’’ تو لازم پکڑ مٹی کو (تیمم کر)  وہ تجھے کافی ہے۔ ‘‘ پھر نبیﷺ چلے تو لوگوں نے آپﷺ سے پیاس کی شکایت کی، تو آپﷺ ﷺ پھر اتر پڑے اور ایک شخص کو بلایا اور سیدنا علی بن ابی طالبؓ کو بلایا اور فرمایا کہ دونوں جاؤ اور پانی تلاش کرو۔ پس دونوں چلے تو ایک عورت ملی جو پانی کی دو مشکوں کے درمیان اپنے اونٹ پر بیٹھی جا رہی تھی۔ تو ان دونوں نے اس سے پوچھا کہ پانی کہاں ہے ؟ اس نے کہا میں کل اسی وقت پانی پر تھی اور ہمارے مرد پیچھے رہ گئے ہیں۔ ان دونوں نے اس سے کہا خیراب تو چل۔ وہ بولی کہاں ؟ انھوں نے کہا کہ رسول اللہﷺ کے پاس۔ اس نے کہا وہی شخص جسے بے دین کہا جاتا ہے ؟ انھوں نے کہاہاں ! وہیں جن کو (تم یہ خیال کرتی ہو) ، تو چل تو سہی۔ پس وہ دونوں اسے رسول اللہﷺ کے پاس لائے اور آپﷺ سے ساری کیفیت بیان کی۔ سیدنا عمرانؓ کہتے ہیں کہ پھر لوگوں نے اسے اس کے اونٹ سے اتارا اور نبیﷺ نے ایک ظرف (یعنی برتن)  منگوایا اور دونوں مشکوں کے منہ کھول کر اس میں سے کچھ پانی اس برتن میں نکالا۔ (اس کے بعد)  ان کے اوپر والے منہ کوبندکر دیا اور نچلے منہ کو کھول دیا اور لوگوں میں آواز دے دی گئی کہ پانی پیو اور (اپنے جانوروں کو بھی)  پلا لو۔ جس نے چاہا خود پیا اور جس نے چاہا پلایا اوراخیر میں یہ ہوا کہ جس شخص کو جنابت ہو گئی تھی اس کو ایک برتن پانی کا دیا اور آپ نے فرمایا : ’’ جا اور اس کو اپنے اوپر ڈال لے۔ ‘‘ اور وہ عورت کھڑی ہوئی یہ سب کچھ دیکھ رہی تھی کہ اس کے پانی کے ساتھ کیا کیا جارہا ہے اور اللہ کی قسم (جب پانی لینا)  اس کے مشکوں سے موقوف کیا گیا تو یہ حال تھا کہ ہمارے خیال میں وہ اب اس وقت سے بھی زیادہ بھری ہوئی تھیں، جب آپﷺ نے اس سے پانی لینا شروع کیا تھا۔ پھر نبیﷺ نے فرمایا : ’’ کچھ اس کے لیے جمع کر دو۔ ‘‘ تو لوگوں نے اس کے لیے عجوہ کھجور، آٹا اور ستو وغیرہ جمع کر دیے جہاں تک کہ ایک اچھی مقدار کا کھانا اس کے لیے جمع کر دیا اور اس کو ایک کپڑے  میں باندھ دیا اور اس عورت کو اس کے اونٹ پر سوار کر دیا اور کپڑا اس کے سامنے رکھ دیا۔ پھر آپﷺ نے اس سے فرمایا : ’’ تم جانتی ہو کہ ہم نے تمہارے پانی میں سے کچھ کم نہیں کیا، لیکن اللہ ہی نے ہمیں پلایا۔ ‘‘ پھر وہ عورت اپنے گھر والوں کے پاس آئی چونکہ وہ راہ میں روک لی گئی تھی۔ انھوں نے کہا کہ تجھے کس نے روک لیا تھا ؟ تو اس نے کہا (کہ عجیب بات ہوئی)  مجھے دو آدمی ملے اور وہ مجھے اس شخص کے پاس لے گئے، جسے بے دین کہا جاتا ہے اور اس نے ایسا ایسا کام کیا۔ پس قسم اللہ کی ! یقیناً وہ شخص اس کے اور اس کے درمیان میں سب سے بڑا جادو گر ہے اور اس نے اپنی دو انگلیوں یعنی انگشت شہادت اور بیچ کی انگلی سے اشارہ کیا پھر ان کو آسمان کی طرف اٹھایا مراد اس کی آسمان وزمین تھی یا وہ سچ مچ اللہ کا رسول ہے۔ پس مسلمان اس کے بعد، اس کے آس پاس کے مشرکوں سے لڑتے رہے اور جس آبادی (بستی)  میں وہ عورت رہتی تھی۔ تو اس نے ایک دن اپنی قوم سے کہا کہ میں سمجھتی ہوں کہ بے شک یہ لوگ عمداً تمہیں چھوڑ دیتے ہیں، پس کیا تمہیں اسلام میں کچھ (رغبت)  ہے ؟ تو انھوں نے اس کی بات مان لی اور اسلام میں داخل ہو گئے۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



نماز کا بیان 
باب:شب معراج میں نماز کس طرح فرض کی گئی ؟ 
 (۲۲۸)۔ سیدنا انس بن مالکؓ کہتے ہیں کہ ابو ذرؓ بیان کیا کرتے تھے کہ رسول اللہﷺ نے فرمایا: ’’ (ایک شب)  میرے گھر کی چھت کھولی گئی اور میں مکہ میں تھا، پھر جبرئیلؑ اترے اور انھوں نے میرے سینہ کو چاک کیا، پھر اسے زم زم کے پانی سے دھویا، پھر ایک طشت سونے کا حکم و ایمان سے بھرا ہوا لائے اور اسے میرے سینے میں ڈال دیا، پھر سینے کو بند کر دیا۔ اس کے بعد میرا ہاتھ پکڑ لیا اور مجھے آسمان پر چڑھا لے گئے تو جب میں آسمان دنیا پر پہنچا تو جبرئیلؑ نے آسمان کے داروغہ سے کہا کہ (دروازہ)  کھول دو تو اس نے کہا یہ کون ہے ؟ وہ بولے کہ یہ جبرئیل ہے۔ پھر اس نے کہا کیا تمہارے ساتھ کوئی (اور بھی)  ہے ؟ جبریلؑ نے کہا ہاں ! میرے ہمراہ محمدﷺ ہیں۔ پھر اس نے کہا کیا وہ بلائے گئے ہیں ؟ جبریلؑ نے کہا ہاں پس جب دروازہ کھول دیا گیا  تو ہم آسمان دنیا کے اوپر چڑھے۔ پس یکایک میری ایک ایسے شخص پر (نظر پڑی)  جو بیٹھا ہوا تھا، اس کی دائیں جانب کچھ لوگ تھے اور اس کی بائیں جانب (بھی)  کچھ لوگ تھے۔ جب وہ اپنے دائیں جانب دیکھتے تو ہنس دیتے اور جب بائیں طرف دیکھتے تو رو دیتے۔ پھر انھوں نے (مجھے دیکھ کر)  کہا ’’مرحبا (خوش آمدید)  نیک پیغمبر اور نیک بیٹے ’’ میں نے جبرئیلؑ سے پوچھا کہ یہ کون ہیں ؟ تو انھوں نے کہا کہ یہ آدمؑ ہیں اور جو لوگ ان کے داہنے اور بائیں ہیں، ان کی اولاد کی روحیں ہیں۔ دائیں جانب جنت والے ہیں اور بائیں جانب دوزخ والے۔ اسی سبب سے جب وہ اپنی دائیں جانب نظر کرتے ہیں تو ہنس دیتے ہیں اور جب بائیں طرف دیکھتے ہیں تو رونے لگتے ہیں۔ یہاں تک کہ مجھے دوسرے آسمان تک لے گئے اور اس کے داروغہ سے کہا کہ دروازہ کھولو تو ان سے داروغہ نے اسی قسم کی گفتگو کی جیسے پہلے نے کی تھی۔ پھر دروازہ کھول دیا گیا۔ سیدنا انسؓ کہتے ہیں پھر سیدنا ابوذرؓ نے ذکر کیا کہ آپﷺ نے آسمانوں میں آدم ؑ، ادریس، موسیٰ،عیسیٰ اور ابراہیمؑ کو پایا اور (اور ان کے ٹھکانے بیان نہیں کیے، صرف اتنا کہا کہ آپﷺ نے)  آدمؑ کو آسمان دنیا پر اور ابراہیمؑ کو چھٹے آسمان پر پایا۔ سیدنا انسؓ کہتے ہیں کہ جب جبرئیلؑ نبیﷺ کو لے کر ادریسؑ کے پاس سے گزرے تو انھوں نے کہا ’’ خوش آمدید نیک پیغمبر اور نیک بھائی۔ ‘‘ (آپﷺ نے فرمایا کہ (میں نے جبرئیلؑ سے پوچھا کہ یہ کون ہیں ؟ تو جبریلؑ نے کہا یہ ادریسؑ ہیں، پھر میں موسیٰؑ کے پاس سے گزرا تو انھوں نے مجھے دیکھ کر کہا ’’ خوش آمدید نیک پیغمبر اور نیک بھائی ‘‘ میں نے (جبریل سے)  پوچھا یہ کون ہیں ؟ تو جبریلؑ نے کہا کہ یہ موسیٰؑ ہیں، پھر میں عیسیٰؑ کے پاس سے گزرا تو انھوں نے کہا ’’ خوش آمدید نیک پیغمبر اور نیک بھائی ‘‘ میں نے پوچھا یہ کہ کون ہیں ؟ تو جبریلؑ نے کہا کہ یہعیسیٰؑ ہیں، پھر میں ابراہیمؑ کے پاس گزرا تو انھوں نے کہا ’’ خوش آمدید نیک پیغمبر اور نیک بیٹے ‘‘ میں نے پوچھا یہ کون ہیں ؟ جبریلؑ نے کہا کہ یہ ابراہیم  ہیں۔ 
 (راوی نے)  کہا کہ سیدنا ابن عباس اور ابو حبہ انصاریؓ کہتے ہیں کہ نبیﷺ نے فرمایا کہ پھر مجھے اور اوپر لے جایا گیا یہاں تک کہ میں ایک ایسے بلند و بالا مقام پر پہنچا جہاں (فرشتوں کے)  قلم (چلنے) کی آواز میں سنتا تھا۔ سیدنا انس  بن مالکؓ کہتے ہیں کہ نبیﷺ نے فرمایا پھر اللہ تعالیٰ نے میری امت پر پچاس نمازیں فرض کیں۔ پس میں ان کے ساتھ لوٹا یہاں تک کہ جب موسیٰؑ پر گزرا تو موسیٰؑ نے کہا کہ اللہ نے آپﷺ کے لیے آپﷺ کی امت پر کیا فرض کیا ہے ؟ میں نے کہا کہ پچاس نمازیں فرض کی ہیں۔ انھوں نے (یہ سنکر)  کہا اپنے پروردگار کے پاس لوٹ جائیے، اس لیے کہ آپ کی امت (اس قدر عبادت کی)  طاقت نہیں رکھتی۔ پس میں لوٹ گیا تو اللہ نے اس کا ایک حصہ معاف کر دیا۔ پھر موسیٰؑ کے پاس لوٹ کر آیا اور کہا کہ اللہ نے اس کا ایک معاف کر دیا ہے، پھر موسیٰؑ نے کہا کہ اپنے پروردگار سے رجوع کیجیے، کیونکہ آپ کی امت (اس کی بھی)  طاقت نہیں رکھتی۔ پھر میں نے رجوع کیا تو اللہ نے ایک حصہ اس کا (اور)  معاف کر دیا پھر میں ان کے پاس لو ٹ کر آیا (اور بتایا)  تو وہ بولے کہ آپ اپنے پروردگار کے پاس لو ٹ جائیے کیونکہ آپ کی امت (اس کی بھی)  طاقت نہیں رکھتی، چنانچہ میں نے پھر اللہ تعالیٰ سے رجوع کیا تو اللہ نے فرمایا : ’’ (اچھا)  یہ پانچ (مقرر کی جاتی)  ہیں اور یہ (درحقیقت باعتبار ثواب کے)  پچاس ہیں اور میرے ہاں بات بدلی نہیں جاتی۔ ‘‘ پھر میں موسیٰؑ کے پاس لوٹ کر آیا، تو انھوں نے کہا کہ پھر اپنے پروردگار سے رجوع کیجیے۔ میں نے کہا (اب)  مجھے اپنے پروردگار سے (بار بارکہتے ہوئے)  شرم آتی ہے، (پھر جبرائیل مجھے لے کر چلے اور سدرۃ المنتہیٰ تک پہنچا یا)  اور اس پر بہت سے رنگ چھا رہے تھے، (میں نہیں جانتا کہ وہ کیا تھے) ۔ پھر مجھے جنت میں لے جایا گیا تو (کیا دیکھتا ہوں کہ)  اس میں موتیوں کے ہار ہیں اور وہاں کی مٹی  مشک ہے۔ 
 (۲۲۹)۔ ام المومنین عائشہؓ کہتی ہیں کہ اللہ نے جب نماز فرض کی تھی تو دو، دو رکعتیں فرض کی تھیں، حضر میں (بھی)  اور سفر میں (بھی) ، تو سفر کی نماز (اپنی اصلی حالت پر)  قائم رکھی گئی اور حضر کی نماز میں زیادتی کر دی گئی۔ 
باب: کپڑوں میں نماز کا وجوب 
 (۲۳۰)۔ سیدنا عمر بن ابی سلمہؓ سے روایت ہے کہ نبیﷺ کے ایک کپڑے میں نماز پڑھی اس کے دونوں سروں کے درمیان تفریق کر دی تھی (یعنی الٹ کر کندھوں پر ڈال لیا)  
باب۔ ایک کپڑے میں، (یعنی)  اس کو لپٹ کر نماز پڑھنا (درست ہے)  
 (۲۳۱)۔ سیدہ ام ہانی بنت ابو طالبؓ کہتی ہیں کہ فتح مکہ کے دن نبیﷺ نے ایک کپڑے میں التحاف کر کے آٹھ رکعت (چاشت کی)  نماز پڑھی۔ 
 (۲۳۲)۔ سیدہ ام ہانی اس روایت میں کہتی ہیں کہ آپﷺ نے (فتح مکہ کے دن)  ایک کپڑے میں التحاف کر کے آٹھ رکعت نماز پڑھی، جب فارغ ہوئے تو میں نے عرض کیا کہ یا رسول اللہ ! میری ماں کے بیٹے (سیدنا علیؓ)  کہتے ہیں کہ میں ایک شخص کو مار ڈالوں گا حالانکہ میں نے اسے پناہ دی ہے ہبیرہ کے فلاں بیٹے کو تو رسول اللہﷺ نے فرمایا اے ام ہانی ! جسے تم نے پناہ دی اسے ہم نے بھی پناہ دی۔ ام ہانی کہتی ہیں کہ یہ (نماز)  چاشت تھی۔ 
 (۲۳۳)۔ سیدنا ابوہریرہؓ سے روایت ہے کہ ایک پوچھنے والے نے رسول اللہﷺ سے ایک کپڑے میں نماز پڑھنے کا پوچھا تو رسول اللہﷺ نے فرمایا کہ کیا تم میں سے ہر ایک کے پاس دو دو کپڑے ہیں ؟ 
باب۔ جب ایک کپڑے میں نماز پڑھے تو چاہیے کہ (اس کا کچھ حصہ)  اپنے شانے پر ڈال دے 
 (۲۳۴)۔ سیدنا ابوہریرہؓ کہتے ہیں کہ رسول اللہﷺ نے فرمایا کہ تم میں سے کوئی بھی شخص ایسے ایک کپڑے میں نماز نہ پڑھے جس میں اس کے شانے پر کچھ نہ ہو۔ 
 (۲۳۵)۔ سیدنا ابوہریرہؓ کہتے ہیں کہ میں گواہی دیتا ہوں کہ رسول اللہﷺ کو میں نے یہ فرماتے ہوئے سنا ہے کہ جو شخص ایک کپڑے میں نماز پڑھے تو چاہیے کہ اس کے دونوں سروں کے درمیان تفریق کر لے۔ (یعنی دایاں سرابائیں کندھے پر اور بایاں سرا دائیں کندھے پر)۔ 
باب۔ جب کپڑا تنگ ہو (تو اس میں کیسے نماز پڑھے؟) 
 (۲۳۶)۔ سیدنا جابرؓ کہتے ہیں کہ میں نبیﷺ کے ہمراہ آپ کے کسی سفر میں نکلا تو ایک رات کو اپنی کسی ضرورت سے میں (آپ کے پاس)  آیا تو میں نے آپ کو نماز پڑھتے ہوئے پایا اور میرے (جسم)  کے اوپر ایک کپڑا تھا، پس میں نے اس کو (زور سے)  لپیٹ لیا اور آپﷺ کے پہلو میں (کھڑے ہو کر)  میں نے بھی نماز پڑھی، جب آپﷺ فارغ ہوئے تو فرمایا : ’’ اے جابر ! رات کو کیسے آنا ہوا ؟‘‘ میں نے آپ کو اپنی ضرورت بتا دی پھر جب میں فارغ ہوا تو آپ  نے فرمایا : ’’ یہ کپڑا لپیٹنا جو میں نے دیکھا، کیسا تھا ؟‘‘ میں نے کہا ایک کپڑا تھا۔ تو آپﷺ نے فرمایا : ’’ اگر کپڑا وسیع ہو تو اس سے التحاف کر لیا کرو اور اگر تنگ ہو تو اس کی آزار (یعنی تہبند)  بنا لو۔ ‘‘
 (۲۳۷)۔ سیدنا سہلؓ کہتے ہیں کہ کچھ لوگ نبیﷺ کے ہمراہ نماز پڑھتے تھے، بچوں کی طرح اپنی ازاروں کو اپنے شانوں پر باندھ کر اور عورتوں سے کہہ دیا جاتا تھا کہ جب تک مرد سیدھے نہ بیٹھ جائیں اپنے سروں کو نہ اٹھانا۔ (کیونکہ مردوں کے پاس ایک ہی کپڑا ہونے کی وجہ سے بے پردگی کا ڈر ہوتا تھا) ۔ 
باب۔ جبہ شامیہ میں نماز پڑھنا (درست ہے)  
 (۲۳۸)۔ سیدنا مغیرہ بن شعبہؓ کہتے ہیں کہ میں نبیﷺ کے ہمراہ ایک سفر میں تھا تو آپ  نے فرمایا : ’’ اے مغیرہ ! پانی کا برتن اٹھا لو۔ ‘‘ تو میں نے اٹھا لیا۔ پھر آپﷺ چلے یہاں تک کہ مجھ سے چھپ گئے اور آپﷺ نے اپنی ضرورت رفع کی اور (اس وقت)  آپﷺ (کے جسم اطہر)  پر جبہ شامیہ تھا۔ پس آپ اپنا ہاتھ اس کی آستین سے نکالنے لگے تو وہ تنگ ہوا، لہٰذا آپ نے اپنے ہاتھ کو اس کے نیچے سے نکالا، پھر میں نے آپﷺ کے اعضائے شریفہ پر پانی ڈالا اور آپ نے وضو فرمایا جس طرح آپ کا وضو نماز کے لیے ہوتا تھا اور آپﷺ نے موزوں پر مسح کیا پھر نماز پڑھی۔ 
باب۔ نماز کے دوران (اور نماز کے علاوہ)  برہنہ ہو نے کی کراہت 
 (۲۳۹)۔ سیدنا جابر بن عبداللہؓ کہتے ہیں کہ رسول اللہﷺ کعبہ (کی تعمیر)  کے لیے قریش کے ہمراہ پتھر اٹھاتے تھے اور آپ (کے جسم اطہر)  پر آپ کی تہبند (بندھی ہوئی)  تھی تو آپﷺ سے آپﷺ کے چچا سیدنا عباس نے کہا کہ اے میرے بھتیجے ! کاش تم اپنی تہبند اتار ڈالتے اور اسے اپنے شانوں پر پتھر کے نیچے رکھ لیتے۔ جابرؓ کہتے ہیں کہ آپ نے ازار کھول ڈالی اور اسے اپنے شانوں پر رکھ لیا، تو بے ہوش ہو کر گر پڑے پھر اس کے بعد آپﷺ (کبھی)  برہنہ نہیں دیکھے گئے۔ 
  باب۔ ستر، جس کو ڈھانپنا ضروری ہے 
 (۲۴۰) ۔ سیدنا ابوسعید خدریؓ کہتے ہیں کہ رسول اللہﷺ نے سخت بکل مارنے سے اس بات ہے کہ آدمی ایک کپڑے میں گوٹھ مار کر بیٹھے اس طرح کہ اس کی شرمگاہ پر اس کا کوئی حصہ نہ ہو، منع فرمایا ہے۔ 
 (۲۴۱)۔ سیدنا ابوہریرہؓ کہتے ہیں کہ نبیﷺ نے دو (قسم کی)  بیع سے منع فرمایا ہے : لماس (چھونے کی)  اور نباذ (پھینکنے کی)  اور اس بات سے کہ کوئی اشتمال صماء (سخت بکل مارنا)  کرے اور اس بات سے کہ کوئی شخص ایک کپڑے میں گوٹھ مار کر بیٹھے۔ 
 (۲۴۲)۔  سیدنا ابوہریرہؓ کہتے ہیں مجھے سیدنا ابوبکر صدیقؓ نے اس حج میں (جو حجۃ الوداع سے پہلے کیا گیا تھا اور سیدنا ابوبکرؓ اس میں سب کے امیر تھے)  قربانی کے دن منادی کر نے والوں کے ساتھ بھیجا تا کہ ہم منیٰ میں یہ اعلان کریں کہ اس سال کے بعد کوئی مشرک حج نہ کرے اور نہ کوئی برہنہ (ہو کر)  کعبہ کا طواف کرے۔ پھر رسول اللہﷺ نے (ابو بکر صدیقؓ کے پیچھے سیدنا علیؓ کو بھیجا اور ان کو حکم دیا کہ وہ سورۂ برأت کا اعلان کریں۔ سیدنا ابوہریرہؓ کہتے ہیں کہ پس سیدنا علیؓ نے قربانی کے دن ہمارے ساتھ منیٰ کے لوگوں میں اعلان کیا : ’’ اس سال کے بعد کوئی مشرک حج نہ کرے اور نہ کوئی برہنہ (ہو کر)  طواف کرے۔ ‘‘
  باب۔ ران کے بارے میں جو روایات بیان کی جاتی ہیں 
 (۲۴۳)۔ سیدنا انس بن مالکؓ سے روایت ہے کہ رسول اللہﷺ نے خیبر میں جہاد کیا تو ہم نے صبح کی نماز خیبر کے قریب اندھیرے میں پڑھی۔ پھر نبیﷺ سوار ہوئے اور سیدنا ابو طلحہؓ ّ (بھی)  سوار ہوئے اور میں ابو طلحہؓ کے پیچھے سوار تھا، پس نبیﷺ خیبر کی گلیوں میں چلے اور میرا گھٹنا نبیﷺ کی ران سے مس کرتا جاتا تھا۔ پھر آپ نے اپنی ازار اپنی ران سے ہٹا دی یہاں تک کہ میں نبیﷺ کی ران کی سپیدی کو دیکھنے لگا۔ پھر آپ وادی کے اندر داخل ہو گئے تو فرمایا: ’’ اللہ تعالیٰ سب سے بڑا ہے، خیبر کی خرابی گئی، بیشک ہم جس قوم کے میدان میں (بقصد جنگ)  اترے ہوں تو ان ڈرائے ہوئے لوگوں کی صبح بری (حالت میں)  ہوتی ہے۔ ‘‘ اسے تین بار فرمایا : ’’ سیدنا انسؓ کہتے ہیں (خیبر کے)  لو گ اپنے کاموں کے لیے نکلے تو انھوں نے کہا محمد (ﷺ آ گئے)  اور خمیس یعنی لشکر (بھی آگیا)  پس ہم نے خیبر کو بزور شمشیر حاصل کیا۔ پھر قیدی جمع کیے گئے تو سیدنا دحیہؓ آئے اور انھوں نے کہا کہ اے اللہ کے نبیﷺ ! مجھے ان قیدیوں میں سے کوئی لونڈی دی دیجیے۔ آپ نے فرمایا : ’’ جاؤ اور کوئی لونڈی لے لو۔ ‘‘ انھوں نے صفیہ بنت حیی کو لے لیا۔ پھر ایک شخص نبیﷺ کے پاس آیا اور اس نے کہا کہ اللہ کے نبیﷺ ! آپ نے صفیہ حیی (قبیلہ)  قریظہ اور نضیر کی سردار دحیہؓ کو دے دی، وہ سوائے آپﷺ کے کسی کے قابل نہیں ہیں۔ تو آپ نے فرمایا : ’’ ان کو صفیہ کے ساتھ لے آؤ۔ ‘‘ پس جب نبیﷺ نے صفیہ کی طرف نظر کی تو (دحیہ سے)  فرمایا کہ : ’’ ان کے کوئی علاوہ اور لونڈی قیدیوں میں سے لو۔ ‘‘ (سیدنا انسؓ)  کہتے ہیں کہ پھر نبیﷺ نے صفیہ کو آزاد کر دیا اور ان سے نکاح کر لیا۔ یہاں تک کہ جب راہ میں (چلے)  تو ام سلیم نے ام المومنین صفیہؓ کو آپﷺ کے لیے آراستہ کیا اور شب کو آپ کے پاس بھیجا تو صبح کو نبیﷺ نے بحیثیت دولہا فرمایا : ’’ جس کے پاس جو کچھ ہو وہ اسے لے آئے۔ ‘‘ اور آپﷺ نے چمڑے کا ایک دستر خوان بچھا دیا، پس کوئی کھجوریں لایا اور کوئی گھی لا نے لگا۔ (راوی حدیث)  کہتے ہیں میں خیال کرتا ہوں کہ سیدنا انسؓ نے ستو کا بھی ذکر کیا (پھر)  کہتے ہیں پھر انھوں نے سب کو ملا کر ملیدہ بنایا تو یہی رسول اللہﷺ کا ولیمہ تھا۔  
باب۔ عورت کتنے کپڑوں میں نماز پڑھے ؟
 (۲۴۴)۔ ام المومنین عائشہ صدیقہؓ کہتی ہیں کہ رسول اللہﷺ فجر کی نماز پڑھتے تھے تو آپ کے ہمراہ کئی مسلمان عورتیں اپنی چادروں میں لپٹی ہوئی حاضر ہوتی تھیں،پھر وہ اپنے گھروں کی طرف ایسے وقت لوٹ جاتی تھیں کہ (اندھیرے کے سبب سے)  کوئی انھیں پہچانتا نہ تھا۔ 
باب۔ جب کسی ایسے کپڑے میں نماز پڑھے جس میں نقش و نگار ہوں اور اس کو دیکھے 
 (۲۴۵)۔ ام المومنین عائشہ صدیقہؓ کہتی ہیں کہ نبیﷺ نے ایسی منقش چادر میں نماز پڑھی جس میں نقش تھے تو آپﷺ کی نظر اس کے نقوش کی طرف پڑی۔ پھر جب آپﷺ فارغ ہوئے تو فرمایا : ’’ میری اس چادر کو ابو جہم کے پاس لے جاؤ اور مجھے ابو جہم کی سادہ چادر لادو کیونکہ اس (منقش چادر)  نے ابھی مجھے میری نماز سے غافل کر دیا تھا۔ ‘‘
 باب۔ اگر کوئی کسی مصلب یا تصویر دار کپڑے میں نماز پڑھے تو کیا اس کی نماز فاسد ہو جائے گی؟
 (۲۴۶)۔ سیدنا انسؓ کہتے ہیں کہ ام المومنین عائشہ صدیقہؓ کے پاس ایک پردہ تھا کہ انھوں نے اس سے اپنے گھر کے ایک گوشے کو ڈھا نپا تھا۔ نبیﷺ نے فرمایا : ’’ ہمارے پاس سے اپنا یہ پردہ ہٹا دو اس لیے کہ نماز میں اس کی تصویریں برابر میرے سامنے آتی ہیں۔ ‘‘
 باب۔ جس نے حریر کے لباس میں نماز پڑھی پھر اسے اتار ڈالا 
 (۲۴۷)۔ سیدنا عقبہ بن عامرؓ کہتے ہیں کہ نبیﷺ کی خدمت میں ایک ریشمی جبہ (کوٹ، ایک قسم کا لباس جو کپڑوں کے اوپر سے پہنا جاتا ہے)  ہدیہ کیا گیا تو آپﷺ نے اسے پہن لیا اور اس میں نماز پڑھی،پھر جب فارغ ہوئے تو اسے زور سے کھینچ کر اتار ڈالا، گویا آپﷺ نے اسے برا جانا اور فرمایا کہ پرہیز گاروں کو یہ زیبا نہیں ہے۔ 
باب۔ سرخ کپڑے میں نماز پڑھنا (درست ہے)  
 (۲۴۸)۔ سیدنا ابوحجیفہؓ کہتے ہیں کہ میں نے رسول اللہﷺ کو چمڑے کے ایک سرخ خیمہ میں دیکھا اور سیدنا جلالؓ کو میں نے دیکھا کہ انھوں نے رسول اللہﷺ کے لیے وضو کا پانی لیا اور لوگوں کو میں نے دیکھا کو وہ اس وضو (کے پانی)  کو دست بدست لینے لگے، پھر جس کو اس میں سے کچھ مل جاتا تو وہ اسے (اپنے چہرے پر) مل لیتاتھا اور جسے اس میں سے کچھ نہ ملتا وہ اپنے پاس والے کے ہاتھ سے تری لے لیتا، پھر میں نے سیدنا بلالؓ کو دیکھا کہ انھوں نے ایک چھوٹا نیزہ اٹھایا اور اسے گاڑدیا اور نبیﷺ ایک سرخ پوشاک میں (اپنی چادر)  اٹھائے ہوئے برآمد ہوئے اور نیزے کی طرف لوگوں کے ساتھ دو رکعت نماز پڑھی اور میں نے لوگوں کو اور جانوروں کو دیکھا کہ وہ عنزہ کے آگے سے نکل جاتے تھے (یہاں غنزہ یا نیزہ کو بطور سترہ استعمال کیا گیا ہے) ۔ 
باب۔ چھتوں پر اور منبر پر اور لکڑیوں پر نماز پڑھنا (درست ہے)  
 (۲۴۹)۔ سیدنا سہل بن سعدؓ سے پوچھا گیا کہ منبر (نبو یﷺ)  کس چیز کا تھا ؟ تو وہ بولے اس بات کا جاننے والا لوگوں میں مجھ سے زیادہ (اب)  کوئی نہیں (رہا) ۔ وہ غابہ (جنگل)  کے جھاؤ کا بنا ہوا تھا، اسے ایک عورت کے غلام نے رسول اللہﷺ کے لیے بنایا تھا اور جب بنا کر رکھا گیا تو رسول اللہﷺ اس پر کھڑے ہوئے اور قبلہ رو ہو کر تکبیر (تحریمہ)  کہی اور لوگ آپﷺ کے پیچھے کھڑے ہوئے پھر آپﷺ نے قرأت کی اور رکوع فرمایا اور لوگوں نے آپﷺ کے پیچھے رکو ع کیا، پھر آپ نے اپنا سر مبارک اٹھایا، اس کے بعد پیچھے ہٹے یہاں تک کہ زمین پر سجدہ کیا، پھر منبر پر چڑھ گئے اور قرأت کی اور رکوع کیا پھر اپنا سر اٹھایا اور پیچھے ہٹے یہاں تک کہ زمین پر سجدہ کیا۔ پس منبر کا یہ قصہ تھا۔ 
باب۔ چٹائی پر نماز پڑھنا (درست ہے)  
 (۲۵۰)۔ سیدنا انس بن مالکؓ سے روایت ہے کہ ان کی نانی مُلیکہؓ نے رسول اللہﷺ کو کھا نے کے لیے بلایاجو (خاص)  آپﷺ کے لیے انھوں نے تیار کیا تھا۔ پس آپﷺ نے اس میں سے کھایا، پھر فرمایا : ’’ کھڑے ہو جاؤ میں تمہارے لیے نماز پڑھ دوں۔ ‘‘سیدنا انسؓ کہتے ہیں کہ میں اپنی ایک چٹائی کی طرف متوجہ ہو اجو کثرت استعمال سے سیاہ ہو گئی تھی تو میں نے اسے پانی سے دھویا، پھر رسول اللہﷺ (اس پر)  کھڑے ہو گئے اور میں نے اور ایک یتیم نے آپﷺ کے پیچھے صف باندھ لی اور بڑھیا اور ہمارے پیچھے تھی، پس رسول اللہﷺ نے ہمارے لیے دو رکعتیں پڑھ دیں اور لوٹ گئے۔ 
باب۔ بستر پر نماز پڑھنا (درست ہے)  
 (۲۵۱)۔ ام المومنین عائشہؓ نبیﷺ کی زوجہ کہتی ہیں کہ میں رسول اللہﷺ کے سامنے سو جاتی اور میرے دونوں پیر آپﷺ کے سجدہ کی جگہ میں ہوتے تھے جب آپﷺ سجدہ کرتے تھے تو مجھے دبا دیتے تھے، میں اپنے پیر سمیٹ لیتی تھی اور جب آپ کھڑے ہو جاتے تھے تو میں انھیں (پیروں کو) پھیلا دیتی تھی، ام المومنین عائشہ صدیقہؓ کہتی ہیں اس وقت تک کہ گھروں میں چراغ نہ تھے۔ 
 (۲۵۲)۔ ام المومنین عائشہ صدیقہؓ کہتی ہیں کہ رسول اللہﷺ اپنے گھر کے بچھو نے پر نماز پڑھتے ہوتے تھے اور وہ (یعنی عائشہؓ)  آپﷺ کے اور سجدہ کی جگہ کے درمیان (بچھونے پر)  جنازہ کی مثل لیٹی ہوتی تھیں 
باب۔ گرمی کی شدت میں کپڑے پر سجدہ کرنا (درست ہے)  
 (۲۵۳)۔ سیدنا انس  بن مالکؓ کہتے ہیں کہ ہم نبیﷺ کے ہمراہ نماز پڑھتے تھے تو ہم میں سے کچھ لوگ گرمی کی شدت کی وجہ سے سجدہ کی جگہ پر اپنے کپڑے کا کنارہ بچھا لیتے تھے۔ 
باب۔ جوتوں سمیت نماز پڑھنا (درست ہے)  
 (۲۵۴)۔ سیدنا انس  بن مالکؓ کہتے ہیں کہ کیا رسول اللہﷺ اپنے جوتوں سمیت نماز پڑھتے تھے ؟ تو انھوں نے کہا کہ ہاں ! (پڑھ لیتے تھے) ۔ 
باب۔ موزے پہن کر نماز پڑھنا (درست ہے)  
 (۲۵۵)۔ ہمام بن حارث کہتے ہیں کہ میں نے سیدنا جر یربن عبداللہؓ کو پیشاب کرتے ہوئے دیکھا، پھر انھوں نے وضو کیا اور اپنے موزوں پر مسح کیا، پھر نماز پڑھنے کے لیے کھڑے ہو گئے۔ نماز کے بعد لوگوں نے ان سے یہ مسئلہ پوچھا تو انھوں نے کہا کہ میں نے رسول اللہﷺ کو ایسا ہی کرتے دیکھا ہے۔ لوگوں کو یہ حدیث اچھی معلوم ہوتی تھی کہ کیونکہ یہ جریرؓ سب سے آخر میں اسلام لائے تھے۔ 
باب۔ سجدہ میں اپنے بازوؤں کو کھولنا اور اپنے دونوں پہلوؤں سے علیحدہ رکھنا 
 (۲۵۶)۔ سیدنا عبداللہ بن مالک ابن بحینہؓ سے روایت ہے کہ نبیﷺ جب نماز پڑھتے تو اپنے دونوں ہاتھوں کے درمیان کشادگی رکھتے یہاں تک کہ آپﷺ کی بغلوں کی سپیدی ظاہر ہوتی تھی۔ 
باب:قبیلہ کی طرف منہ کرنے کی فضیلت 
 (۲۵۷)۔ سیدنا انس بن مالکؓ کہتے ہیں کہ رسول اللہﷺ نے فرمایا : ’’ جو کوئی ہمارے (جیسی)  نماز پڑھے اور ہمارے قبلہ کی طرف منہ کرے اور ہمارا ذبیحہ کھائے، تو وہی مسلمان ہے، جس کے لیے اللہ کا ذمہ اور اللہ کے رسولﷺ کا ذمہ ہے۔ تو تم اللہ کی خیانت اس کے ذمہ (کے بارہ)  میں نہ کرو۔ ‘‘
باب۔ اللہ تعالیٰ کا یہ فرمانا ’’اور مقام ابراہیم کو نماز کی جگہ بناؤ ’’ (واجب تعمیل ہے)  
 (۲۵۸)۔ سیدنا ابن عمرؓ سے روایت ہے کہ ان سے ایک شخص کے بارے میں پوچھا گیا جس نے عمرہ کے لیے کعبہ کا طواف کیا تھا اور صفاء مردہ کے درمیان طواف نہ کیا تھا کہ آیا وہ اپنی عورت کے پاس آئے (یا نہیں ؟)  تو انھوں نے کہا کہ نبیﷺ (مدینہ سے)   تشریف لائے تو سات مرتبہ کعبہ کا طواف کیا (یعنی کعبہ کے گرد سات چکر لگائے)  اور مقام ابراہیم کے پیچھے دو رکعت نماز ادا کی اور صفاء مروہ کے درمیان طواف (سعی)  فرمایا ور بیشک رسول اللہﷺ (کی ذات)  میں تمہارے لیے عمدہ نمونہ ہے۔ 
 (۲۵۹)۔ سیدنا ابن عباسؓ کہتے ہیں جب نبیﷺ کعبہ میں داخل ہوئے تو اس کے تمام گوشوں میں دعا کی اور نماز نہیں پڑھی یہاں تک کہ آپﷺ کعبہ سے نکل آئے، پھر جب نکل آئے تو آپ کے کعبہ کے سامنے دو رکعت نماز پڑھی اور فرمایا کہ یہ قبلہ ہے۔ 
باب۔ جہاں کہیں ہو (نماز میں)  قبلہ کی طرف منہ کرنا (ضروری ہے)  
 (۲۶۰)۔ سیدنا براء بن عازبؓ کہتے ہیں کہ رسول اللہﷺ نے بیت المقدس کی طرف سولہ مہینے یا سترہ مہینے نماز پڑھی۔ (یہاں تک کہ اللہ تعالیٰ نے سورۂ بقرہ کی ۱۴۲سے ۱۴۴تک آیات اتار دیں)  یہ حدیث پہلے گزر چکی ہے (دیکھیے حدیث : ۳۸) اور دونوں حدیثوں میں الفاظ مختلف ہیں۔ 
 (۲۶۱)۔ سیدنا جابرؓ کہتے ہیں کہ نبیﷺ اپنی سواری پر، جس سمت بھی وہ رخ کرتی (اسی سمت نفل)  نماز پڑھتے رہتے اور جب فرض (نماز پڑھنے)  کا ارادہ فرماتے تو اتر پڑتے اور قبلہ کی طرف منہ کر لیتے۔ 
 (۲۶۲)۔ سیدنا عبداللہ بن مسعود سے روایت ہے کہ نبیﷺ نے نماز پڑھی، ابراہیم راوی ہیں علقمہ سے اور علقمہ راوی ہیں سیدنا ابن مسعودؓ سے، وہ کہتے ہیں کہ میں نہیں جانتا کہ آپﷺ نے (نماز میں کچھ)  زیادہ کر دیا تھا یا کم کر دیا تھا، پھر جب آپﷺ سلام پھیر چکے تو آپ سے کہا گیا کہ یا رسول اللہ ! کیا نماز میں کوئی نئی بات ہو گئی ؟ آپﷺ نے فرمایا : ’’ وہ کیا ؟‘‘ لوگوں نے کہا کہ آپ نے اس قدر نماز پڑھی۔ پس آپﷺ نے اپنے دونوں پاؤں کو سمیٹ لیا اور قبلہ کی طرف منہ کر لیا اور دو سجدے کیے، بعد اس کے سلام پھیر ا۔ پھر جب ہماری طرف منہ کیا تو فرمایا : ’’ اگر نماز میں کوئی نیا حکم ہو جاتا تو میں تمہیں (پہلے سے)  مطلع کرتا، لیکن میں تمہاری طرح ہی ایک بشر ہوں، جس طرح تم بھولتے ہو، میں بھی بھول جاتا ہوں۔ لہٰذا جب میں بھول جاؤں تو مجھے یاد دلاؤ اور جب تم میں سے کوئی شخص اپنی نماز میں شک کرے تو اسے چاہیے کہ ٹھیک بات سوچ لے اور اسی پر نماز تمام کرے، پھر سلام پھیر کر دو سجدے (سہوکے)  کرے۔ 
باب۔ قبلہ کے متعلق کیا وارد ہوا ہے اور جس نے اس شخص کے لیے جو بھول کر قبلہ کے علاوہ کسی اور طرف نماز پڑھے نماز پڑھے نماز کا دہرانا ضروری نہیں سمجھا ؟ 
 (۲۶۳)۔ امیر المومنین سیدنا عمرؓ کہتے ہیں کہ میں نے اپنے پروردگار سے تین باتوں میں موافقت کی میں نے (ایک مرتبہ)  کہا کہ یارسول اللہ ! کاش ہم مقام ابراہیم کو نماز کی جگہ بنا لیں پس یہ آیت نازل ہوئی ’’ اور مقام ابراہیم پر نماز ادا کرو۔ ‘‘ (البقرہ :۱۲۵) اور حجاب کی آیت بھی میری  خواہش کے مطابق نازل ہوئی۔ میں نے کہا کہ یارسول اللہﷺ ! کاش آپﷺ اپنی بیویوں کو پردہ کر نے کا حکم دے دیں، اس لیے کہ ان سے ہر نیک و بد گفتگو کرتا ہے۔ پس حجاب کی آیت نازل ہوئی اور (اور ایک مرتبہ)  نبیﷺ کی بیویوں آپﷺ پر جوش میں (آ کر)  جمع ہوئیں تومیں نے ان سے کہا کہ ’’اگر وہ (نبیﷺ)  تم کو طلاق دے دیں تو عنقریب ان کا رب انھیں تم سے اچھی بیویاں تمہارے بدلے میں دے دے گا۔ ‘‘ (التحریم :۵)  پس یہی آیت نازل ہوئی۔ 
باب۔ مسجد میں اگر تھوک لگا ہوا، ہو تو ہاتھ سے اسے صاف کر دینا 
 (۲۶۴)۔ سیدنا انس بن مالکؓ سے روایت ہے کہ نبیﷺ نے (جانب)  قبلہ میں کچھ تھوک دیکھا تو آپﷺ کو نا گوار گزرا۔ یہاں تک کہ (غصہ کا اثر)  آپﷺ کے چہرۂ مبارک پر ظاہر ہوا۔ پھر آپ کھڑے ہو گئے اور اس کو اپنے ہاتھ سے صاف کر دیا۔ پھر فرمایا : ’’ تم میں سے کوئی جب اپنی نماز میں کھڑا ہوتا ہے تو وہ اپنے پروردگار سے منا جات کرتا ہے یا (آپﷺ نے یہ فرمایا کہ)  اس کا پروردگار اس کے اور قبلہ کے درمیان ہوتا ہے، لہٰذا اسے چاہیے کہ اپنے قبلہ کی جانب نہ تھو کے بلکہ اپنی بائیں جانب یا اپنے قدم کے نیچے تھو کے۔ ‘‘ پھر آپﷺ نے اپنی چادر کا کنارہ لیا اور اس میں تھوک کر اسے مل ڈالا اور فرمایا : ’’اس طرح کر لے۔ ‘‘
 باب۔ نماز میں داہنی جانب نہ تھو کے 
 (۲۶۵)۔ سیدنا ابوہریرہؓ اور سیدنا ابو سعیدؓ سے بھی مذکورہ بالا حدیث نخامہ مروی ہے مگر اس میں یہ الفاظ زائد ہیں : ’’ (دوران نماز)  اپنی دائیں جانب نہ تھو کے۔ ‘‘
 باب۔ مسجد میں تھو کنے کا کیا کفارہ ہے ؟ 
 (۲۶۶)۔ سیدنا انسؓ کہتے ہیں کہ نبیﷺ نے فرمایا : ’’ مسجد میں تھوکنا گناہ ہے اور اس کا دفن کر دینا اس کا کفارہ ہے ‘‘
با ب۔ امام کا نماز کے پورا کرنے کے بارہ میں لوگوں کو نصیحت کرنا اور قبلہ کا ذکر 
 (۲۶۷)۔ سیدنا ابوہریرہؓ سے روایت ہے کہ رسول اللہﷺ نے فرمایا : ’’ تم میرا منہ اس طرح سمجھتے ہو حالانکہ اللہ کی قسم مجھ پر نہ تمہارا خشوع پوشیدہ ہے اور نہ تمہارا رکوع اور میں یقیناً تمہیں اپنی پیٹھ کے پیچھے سے (بھی)  دیکھتا ہوں۔ ‘‘
باب۔ کیا یہ کہنا جائز ہے کہ یہ مسجد فلاں لوگوں کی ہے ؟ 
 (۲۶۸)۔ سیدنا عبداللہ بن عمرؓ سے روایت ہے کہ (ایک مرتبہ)  رسول اللہﷺ نے ان گھوڑوں کے درمیان جو سدھائے گئے تھے (مقام)  حفیاء سے گھوڑ دوڑ کرائی اور اس کی انتہا ثنیۃ الوداع تک تھی اور جو گھوڑے سدھائے ہوئے نہ تھے، ان کے درمیان ثنیہ سے بنی زریق کی مسجد تک گھوڑ دوڑ کرائی اور عبداللہ بن عمرؓ بھی ان لوگوں میں سے تھے جنہوں نے اس گھوڑ دوڑ میں حصہ لیا تھا۔ 
 باب۔ مسجد میں (کسی چیز کا)  تقسیم کرنا اور مسجد میں خوشہ لٹکانا 
 (۲۶۹)۔ سیدنا انسؓ سے روایت ہے کہ رسول اللہﷺ کے پاس کچھ مال بحرین سے لایا گیا تو آپﷺ نے فرمایا : ’’ اسے مسجد میں پھیلا دو۔ ‘‘ اور وہ (مال)  تمام ان مالوں سے، جو رسول اللہﷺ کے پاس (اس وقت تک)  لائے گئے، زیادہ تھا، پھر رسول اللہﷺ نماز کے لیے تشریف لائے اور اس کی طرف مڑ کر بھی نہ دیکھا۔ پھر جب آپﷺ نماز پڑھ چکے، آئے اور اس کے پاس بیٹھ گئے اور جس جس کو دیکھتے اسے ضرور دیتے تھے۔ اتنے میں آپﷺ کے پاس سیدنا عباسؓ آئے اور انھوں نے کہا کہ یا رسول اللہ ! مجھے (بھی)  دیجیے کیونکہ میں نے اپنا بھی فدیہ دیا اور عقیل کا بھی فدیہ دیا تو ان سے رسول اللہﷺ نے فرمایا : ’’ لے لو۔ ‘‘ انھوں نے اپنے کپڑے میں دونوں ہاتھوں سے لیا پھر اسے اٹھا نے لگے تو نہ اٹھا سکے۔ تب کہنے لگے کہ یارسول اللہ ! ان میں سے کسی کو حکم دیجیے کہ یہ مجھے اٹھوا دیں تو آپﷺ نے فرمایا ’’ نہیں۔ ‘‘ انھوں نے کہ پھر آپﷺ خود میرے اوپر رکھ دیجیے، آپﷺ نے فرمایا : ’’ نہیں۔ ‘‘ تو عباسؓ نے کچھ اس میں سے گرا دیا اور اسے اٹھانے لگے (اور اٹھا نہ سکے تو)  کہنے لگے کہ یا رسول اللہ ! ان میں سے کسی کو حکم دیجیے کہ اس کو مجھے اٹھوا دیں، آپ نے پھر فرمایا: ’’ نہیں۔ ‘‘ انھوں نے کہا کہ پھر آپ خود ہی اس کو اٹھا کر میرے اوپر رکھ دیجیے تو آپﷺ نے انکار فرمایا تب سیدنا عباسؓ نے اس میں سے کچھ اور گرا دیا۔ اس کے بعد اس کو اٹھا کر اپنے کندھے پر رکھ لیا اور چل دیے تو رسول اللہﷺ ان کی حرص پر تعجب کر کے ان کو پیچھے سے برابر دیکھتے رہے یہاں تک کہ وہ ہم سے پوشیدہ ہو گئے، پس رسول اللہﷺ وہاں سے اس وقت تک نہ اٹھے جب تک وہاں ایک بھی درہم باقی تھا۔ 
باب۔ گھروں میں مسجدیں (بنانا ثابت ہے)  
 (۲۸۰)۔ سیدنا محمود بن ربیع الانصاریؓ کہتے ہیں کہ سیدنا عتبان بن مالکؓ جو کہ رسول اللہﷺ کے ان انصاری اصحاب میں سے ہیں جو شریک بدر تھے، رسول اللہﷺ کے پاس آئے اور کہا کہ اے اللہ کے رسول! میں اپنی بینائی کو خراب پاتا ہوں اور میں اپنی قوم کو نماز (بھی)  پڑھاتا ہوں۔ پس جس وقت بارش ہوتی ہے تو وہ میدان جو میرے اور ان کے درمیان میں ہے، بہنے لگتا ہے تو میں ان کی مسجد میں جا نہیں سکتا تاکہ میں انہیں نماز پڑھا دوں۔ تو یا رسول اللہ ! میں چاہتا ہوں کہ آپﷺ میرے پاس تشریف لائیں اور میرے گھر میں نماز پڑھیں تاکہ میں اس مقام کو جائے نماز بنا لوں۔ سیدنا عتبانؓ کہتے ہیں کہ ان سے رسول اللہﷺ نے فرمایا : ’’ میں ان شاء اللہ عنقریب (ایساہی)  کروں گا۔ ‘‘ چنانچہ وہ کہتے ہیں کہ رسول اللہﷺ اور ابو بکرؓ (دوسرے دن)  سورج چڑھے تشریف لائے۔ چنانچہ رسول اللہﷺ نے (اندر آ نے کی)  اجازت طلب فرمائی تو میں نے آپﷺ کو اجازت دے دی۔ آپﷺ گھر میں داخل ہوئے اور (ابھی)  بیٹھے بھی نہیں تھے کہ فرمایا : ’’ تم اپنے گھر میں سے کس مقام پر چاہتے ہو کہ میں نماز پڑھوں ؟‘‘ تو سیدنا عتبانؓ کہتے ہیں کہ میں نے گھر کے ایک مقام کی طرف اشارہ کیا تو رسول اللہﷺ (وہاں)  کھڑے ہو گئے اور اللہ اکبر کہا۔ ہم نے آپﷺ کے پیچھے صف باندھی۔ پس آپﷺ نے دو رکعت نماز پڑھی، اس کے بعد سلام پھیر دیا۔ سیدنا عتبانؓ کہتے ہیں کہ ہم نے آپﷺ کو خزیرہ (گوشت اور آٹا ملا کر بنایا جاتا ہے، کھانے)  کے لیے روک لیا جو آپﷺ کے لیے ہم نے تیار کیا تھا۔ پھر کہتے ہیں کہ محلے والوں میں سے کئی لوگ گھر میں جمع ہو گئے اور ان میں سے ایک کہنے والے نے کہا کہ مالک بن دخیشن کہاں ہے ؟ یا (یہ کہا کہ)  ابن دخشن (کہاں ہے ؟) تو ان میں سے کسی دوسرے نے کہا کہ وہ تو منافق ہے، اللہ اور اس کے رسول اللہﷺ کو دوست نہیں رکھتا تو رسول اللہﷺ نے فرمایا : ’’ یہ نہ کہو کیا تم نے اسے نہیں دیکھا کہ اس نے اللہ کی خوشنودی حاصل کرنے کے لیے لا الہٰ الا اللہ کہا ہے۔ ‘‘ وہ شخص بولا کہ اللہ اور اس کے رسولﷺ ہی بہتر جا نتے ہیں بظاہر تو ہم نے اس کی توجہ اور اس کی خیر خواہی منافقوں کے حق میں دیکھی ہے تور سول اللہﷺ نے فرمایا : ’’ اللہ بزرگ و برتر نے اس شخص پر آگ حرام کر دی ہے جو لا الہٰ الا اللہ کہہ دے اور اس سے اللہ تعالیٰ کی رضا مندی اسے مقصود ہو۔ ‘‘
 باب۔ کیا (یہ جائز ہے کہ زمانہ)  جاہلیت کے مشرکوں کی قبریں اکھاڑ دی جائیں اور ان مقامات پر مساجد بنا لی جائیں ؟ 
 (۲۷۱)۔ ام المومنین عائشہ صدیقہؓ سے روایت ہے کہ ام حبیبہ اور ام سلمہؓ نے ایک گر جا حبشہ میں دیکھا تھا، اس میں تصویریں تھیں۔ تو انھوں نے نبیﷺ سے اس کا ذکر کیا تو آپﷺ نے فرمایا : ’’ ان لوگوں میں جب کوئی نیک مرد ہوتا اور وہ مر جاتا تو اس کی قبر پر مسجد بنا لیتے اور اس میں یہ تصویریں بنا دیتے۔ یہ لو گ اللہ کے نزدیک قیامت کے دن بد ترین مخلوق ہیں۔ ‘‘
 (۲۷۲)۔ سیدنا انس بن مالکؓ کہتے ہیں کہ نبیﷺ مدینہ میں (ہجرت کر کے)  تشریف لائے تو مدینہ کی بلندی پر ایک قبیلے میں جس کو بنی عمرو بن عوف کہتے ہیں، اترے اور ان لوگوں میں نبیﷺ نے چودہ راتیں قیام فرمایا پھر آپﷺ نے بنی نجار کو بلوا بھیجا تو وہ تلواریں لٹکائے ہوئے آ پہنچے۔ اب گویا میں نبیﷺ کی طرف دیکھ رہا ہوں کہ آپﷺ اپنی سواری پر ہیں اور سیدنا ابوبکر صدیقؓ آپ کے ردیف ہیں اور بنی نجار کی جماعت آپﷺ کے گرد ہے یہاں تک کہ آپﷺ نے سیدنا ابو ایوب انصاریؓ کے مکان میں (اپنا اسباب)  اتار اور آپﷺ اس بات کو پسند کرتے تھے کہ جس جگہ نماز کا وقت آ جائے وہیں نماز پڑھ لیں اور آپﷺ بکریوں کے رہنے کی جگہ میں بھی نماز پڑھ لیتے اور آپﷺ نے مسجد تعمیر کرنے کا حکم دیا۔ پھر بنی نجار کے لوگوں کو آپﷺ نے بلوا بھیجا اور فرمایا : ’’ اے بنی نجار ! اپنا یہ باغ تم میرے ہاتھ بیچ ڈالو۔ ‘‘ انھوں نے عرض کی کہ اللہ کی قسم ! ہم اس کی قیمت نہ لیں گے مگر اللہ بزرگ برتر سے۔ سیدنا انسؓ کہتے ہیں کہ اس (باغ)  میں وہ چیزیں تھیں جو میں تم سے کہتا ہوں یعنی مشرکوں کی قبریں، ویرانہ اور کھجور کے درخت تھے، تو نبیﷺ نے حکم دیا تو مشرکوں کی قبریں کھود ڈالی گئیں۔ پھر حکم دیا کہ ویرا نے کو برابر کر دیا جائے اور درختوں کو کاٹ دیا جائے پھر کھجور کے درخت مسجد کی (جانب)  قبلہ میں نصب کر دیے اور اس کی بندش پتھروں سے کی اور صحابہ کرامؓ پتھر لانے لگے اور وہ رجز پڑھتے جاتے تھے اور نبیﷺ ان کے ہمراہ تھے اور آپﷺ فرماتے تھے۔ 
فائدہ جو کچھ کہ ہے فائدہ وہ آخرت کا فائدہ   بخش دے انصار اور مہاجرین کو اے اللہ 
باب۔ اونٹوں کے مقامات پر نماز پڑھنا (درست ہے)  
 (۲۷۳)۔ (راویِ حدیث نافع کہتے ہیں کہ)  ابن عمرؓ نے اپنے اونٹ کی طرف (اسے بطور سترہ کر کے)  نماز پڑھی اور فرمایا کہ میں نے نبیﷺ کو ایسا کرتے دیکھا ہے 
باب۔ جس شخص نے نماز پڑھی اس حال میں کہ اس کے آگے تنور ہو یا آگ ہو یا کوئی ایسی چیز ہو جس کی پر ستش کی جاتی ہے اور وہ اس نماز سے اللہ کی رضا مندی چاہے 
 (۲۷۴)۔ سیدنا انسؓ نے کہا کہ نبیﷺ نے فرمایا : ’’ میرے سامنے اس حال میں کہ میں نماز پڑھ رہا تھا، دوزخ پیش کی گئی۔ ‘‘
 باب۔ مقبروں میں نماز پڑھنے کی کراہت 
 (۲۷۵) ۔ سیدنا ابن عمرؓ رسول اللہﷺ سے روایت کرتے ہیں کہ آپﷺ نے فرمایا : ’’ اپنی کچھ نماز، اپنے گھروں میں ادا کیا کرو اور انھیں قبریں نہ بناؤ۔ ‘‘
(۲۷۶)۔ ام المومنین عائشہ صدیقہؓ اور سیدنا عبداللہ بن عباسؓ کہتے ہیں کہ جب رسول اللہﷺ پر (مرض الموت) طاری ہو ئی تو آپﷺ اپنی چادر اپنے منہ پر ڈالنے لگے۔ پھر جب اس سے آپﷺ کو گرمی معلوم ہوتی تو اس کو اپنے چہرے سے ہٹا دیتے پھر اسی حالت میں فرمایا : ’’ یہود و نصاریٰ پر اللہ کی لعنت ہو کہ انھوں نے اپنے نبیوں کی قبروں کو مسجدیں بنا لیا۔ ‘‘ آپﷺ ان کے افعال سے ڈراتے تھے۔ 
باب۔ عورت کا مسجد میں سونا (درست ہے)  
 (۲۷۷)۔ ام المومنین عائشہؓ سے روایت ہے کہ عرب کے کسی قبیلے کی ایک حبشی لونڈی تھی انھوں نے اسے آزاد کر دیا تھا، مگر وہ ان کے ساتھ رہا کرتی تھی، وہ بیان کرتی ہے کہ (ایک مرتبہ)  اسی قبیلے کے لوگوں کی لڑکی باہر نکلی اور اس (کے جسم)  پر سرخ چمڑے کی ایک حمائل پڑی ہوئی تھی، کہتی ہے کہ اس نے اس کو خود اتارا  یاوہ اس سے گر پڑی، پھر ایک چیل اس طرف سے گزری اور وہ حمائل (نیچے)  پڑی ہوئی تھی، چیل نے اسے گوشت سمجھا اور جھپٹ لے گئی، وہ کہتی ہے کہ ان لوگوں نے اس کو تلاش کیا مگر اسے نہ پایا تو اس کا الزام مجھ پر لگا دیا۔ کہتی ہے کہ وہ لوگ میری تلاشی لینے لگے یہاں تک کہ اس کی شرمگاہ کو بھی دیکھا۔ وہ کہتی ہے کہ اللہ کی قسم میں ان کے پاس کھڑی تھی کہ اچانک وہ چیل گزری اور اس نے اس (حمائل)  کو پھینک دیا۔ وہ کہتی ہے کہ حمائل ان کے درمیان آ کر گری۔ کہتی ہے کہ میں نے کہا کہ یہی ہے وہ جس کا الزام تم نے مجھ پر لگا یا تھا، تم نے بد گمانی کی حالانکہ میں اس سے بری تھی اور وہ یہ ہے۔ ام المومنین عائشہؓ کہتی ہیں کہ پھر وہ رسول اللہﷺ کے پاس آئی اور اسلام قبول کر لیا تو مسجد میں اس کا ایک خیمہ تھا یا (یہ کہا کہ)  ایک چھوٹا سا حجرہ۔ اور وہ میرے پاس آیا کرتی تھی اور مجھ سے باتیں کیا کرتی تھی۔ اور میرے پاس وہ جب بھی آتی تو یہ ضرور کہتی کہ 
حمائل والا دن ہمارے پروردگار  کی عجیب قدرتوں میں سے ہے
آگاہ ہو اسی نے مجھے کفر کے شہر سے نجات دی 
ام المومنین عائشہؓ کہتی ہیں  میں نے اس سے کہا کہ تمہارا کیا حال ہے کہ جب کبھی تم میرے پاس آتی ہو تو یہ ضرور کہتی ہو تو اس پر اس نے مجھ سے یہ قصہ بیان کیا۔ 
باب۔ مردوں کا مسجد میں سونا (درست ہے)  
 (۸ ۲۷)۔ سیدنا سہل بن سعدؓ سے روایت ہے کہ رسول اللہﷺ سیدہ فاطمہ الزہراءؓ  کے گھر آئے تو سیدنا علیؓ کو گھر میں نہ پایا تو آپﷺ نے فرمایا : ’’ تمہارے چچا کے بیٹے کہاں ہیں ؟‘‘ وہ بولیں کہ میرے اور ان کے درمیان کچھ (تنازعہ)  ہو گیا تو وہ مجھ پر غضبناک ہو کر چلے گئے اور میرے ہاں نہیں سوئے تو رسول اللہﷺ نے ایک شخص سے فرمایا : ’’ دیکھو وہ کہاں ہیں ؟ ‘ ‘ وہ (دیکھ کر)  آیا اور اس نے کہا کہ وہ مسجد میں سو رہے ہیں۔ پس رسول اللہﷺ (مسجد میں)  تشریف لے گئے اور وہ لیٹے ہوئے تھے، ان کی چادر ان کے پہلو سے گر گئی تھی اور ان کے (جسم پر)  مٹی لگ گئی تھی، تو رسول اللہﷺ ان (کے جسم)  سے مٹی جھاڑتے اور یہ فرماتے تھے : ’’ اے ابو تراب ! اٹھو۔ اے ابو تراب ! اٹھو۔ ‘‘ 
باب۔ جب کوئی مسجد میں آئے تو (اسے چاہیے کہ)  دو رکعت نماز پڑھ لے 
 (۲۷۹)۔ سیدنا ابو قتادہ السلمییؓ سے روایت ہے کہ رسول اللہﷺ نے فرمایا : ’’ جب تم میں سے کوئی مسجد میں داخل ہو تو اسے چاہیے کہ بیٹھنے سے پہلے دو رکعت نماز پڑھ  لے۔ ‘‘
باب: مسجد کی تعمیر کا بیان 
 (۲۸۰)۔ سیدنا عبداللہ بن عمرؓ سے روایت ہے کہ رسول اللہﷺ کے زمانے میں مسجد کچی اینٹوں سے (تعمیر کی ہوئی تھی) اور اس کی چھت کھجور کی شاخوں کی تھی اور اس کے ستون کھجور کی لکڑی کے تھے تو امیر المومنین سیدنا ابوبکرؓ نے اس میں کچھ زیادتی نہیں کی اور امیر المومنین سیدنا عمرؓ نے اس میں زیادتی کر دی اور اس کو رسول اللہﷺ کے زمانے کی عمارت کے موافق کچی اینٹوں اور کھجور کی شاخوں سے بنایا اور اس کے ستون پھر لکڑی کے لگائے۔ اس کے بعد امیر المومنین سیدنا عثمانؓ نے اس کو بدل دیا اور اس میں بہت سی زیادتی کر دی اور اس کی دیوار منقش پتھروں اور گچ کی بنائی اور اس کی چھت ساگواں (ایک قسم کی لکڑی)  سے بنائی۔ 
باب۔ مسجد کی تعمیر میں ایک دوسرے کی اعانت کرنا 
 (۲۸۱)۔ سیدنا ابوسعید خدریؓ (ایک دن)  حدیث بیان کرنے لگے یہاں تک کہ مسجد (نبویؓ)  کی تعمیر کے بیان پر آئے تو کہنے لگے کہ ہم ایک ایک اینٹ اٹھاتے تھے اور سیدنا عمارؓ دو دو اینٹیں اٹھاتے تھے تو انھیں نبیﷺ نے دیکھا تو آپﷺ ان (کے جسم)  سے مٹی جھاڑنے لگے اور یہ فرماتے جاتے تھے کہ : ’’ وائے عمار (رضی اللہ عنہ)  کی مصیبت! انھیں ایک باغی گروہ شہید کریگا، یہ ان کو جنت کی طرف بلاتے ہوں گے اور وہ ان کو دوزخ کی طرف بلاتے ہوں گے۔ ‘‘ ابو سعیدؓ کہتے ہیں کہ عمار کہا کرتے تھے کہ ’’ میں فتنوں سے اللہ کی پناہ مانگتا ہوں۔ ‘‘
 باب۔ جو شخص مسجد بنائے (اس کا کیا ثواب ہے ؟)  
 (۲۸۲)۔ سیدنا عثمان بن عفانؓ سے روایت ہے کہ جب لو گ ان کے بارے میں گفتگو کر رہے تھے،جس وقت کہ انھوں (عثمان)  نے رسول اللہﷺ کی مسجد بنائی، انھوں نے کہا کہ تم نے (میرے بارے میں)  بہت کچھ کہا حالانکہ میں نے رسول اللہﷺ کو یہ فرماتے ہوئے سنا ہے : ’’ جو شخص مسجد بنائے اور اللہ کی رضا مندی چاہتا ہو۔ اللہ اس کے لیے اسی کے برابر جنت میں مکان بنا دیتا ہے۔ ‘‘
 باب۔ جب مسجد میں گزرے تو تیر کی پیکان پکڑے 
 (۲۸۳)۔ سیدنا جابر بن عبداللہؓ کہتے ہیں کہ ایک شخص مسجد میں سے گزرا اور اس کے ہمراہ کچھ تیر تھے تو اس کو رسول اللہﷺ نے فرمایا: ’’ ان کی پیکان (جس سے آدمی زخمی ہو سکتا ہے)  پکڑ لو۔ ‘‘
 باب۔ مسجد میں سے گزرنا سے (کس طرح چاہئے ؟) 
 (۲۸۴)۔ سیدنا ابو موسیٰ اشعریؓ نبیﷺ سے روایت کرتے ہیں کہ آپﷺ نے فرمایا: ’’ جو شخص ہماری مسجدوں یا بازاروں میں سے کسی تیر کے ساتھ گزرے تو اسے چاہیے کہ اس کی پیکانوں کو پکڑے کہیں ایسا نہ ہو کہ اپنے ہاتھ سے کسی مسلمان بھائی کو زخمی کر دے۔ ‘‘
 باب۔ مسجد میں شعر پڑھنا (کیسا ہے ؟) 
 (۲۸۵)۔ سیدنا حسان بن ثابت انصاریؓ نے سیدنا ابوہریرہؓ سے گواہی طلب کی کہ میں تمہیں اللہ کی قسم دیتا ہوں (بتاؤ)  کیا تم نے نبیﷺ سے سنا ہے کہ آپﷺ (مجھ سے)  فرماتے تھے : ’’ اسے حسان ! رسول اللہﷺ کی طرف سے (مشرکوں کو)  جواب دے، اے اللہ ! حسان کی روح القدس کے ذریعے تائید فرما۔ ‘‘ تو سیدنا ابوہریرہؓ بولے کہ ہاں (میں نے سنا تھا) ۔ 
باب۔ اسلحہ بردار لوگوں کا مسجد میں داخل ہو نا۔ 
 (۲۸۶)۔ ام المو منین عائشہ صدیقہؓ کہتی ہیں کہ میں نے رسول اللہﷺ کو ایک دن اپنے حجرہ کے دروازہ پر دیکھا اور حبش کے لو گ مسجد میں کھیل رہے تھے اور رسول اللہﷺ مجھے اپنی چادر سے چھپا رہے تھے اور میں ان کے کھیل کو دیکھ رہی تھی۔ ایک دوسری روایت میں ہے کہ وہ (حبشی)  اپنی تلواروں سے کھیلتے تھے۔ 
باب۔ (قرض دار سے)  مسجد میں تقاضا کرنا (اور اس کے)  پیچھے پڑنا 
 (۲۸۷)۔ سیدنا کعب بن مالکؓ سے روایت ہے کہ انھوں نے مسجد میں ابن ابی حدرد سے اس قرض کا تقاضا کیا جوان پر تھا۔ پس دونوں کی آوازیں بلند ہو گئیں یہاں کہ انھیں رسول اللہﷺ نے سنا اور آپﷺ گھر میں تھے تو آپﷺ ان کے پاس تشریف لائے یہاں تک کہ اپنے حجرہ کا پردہ الٹ دیا اور آواز دی : ’’ اے کعب ! انھوں نے عرض کی لبیک رسول اللہ ! آپﷺ نے فرمایا: ’’ تم اپنے اس قرض سے کچھ کم کر دو اور اس کی طرف اشارہ کیا یعنی نصف (کم کر دو) ۔ ‘‘ کعبؓ نے کہا کہ یا رسول اللہ ! میں نے کم کر دیا۔ آپﷺ نے (ابن ابی حدرد سے)  فرمایا : ’’ اٹھ اور اسے ادا کر دے۔ ‘‘
 باب۔ مسجد میں جھاڑ و دینا اور چیتھڑوں اور کوڑے اور لکڑیوں کا اٹھا دینا (بڑے ثواب کا کام ہے)  
 (۲۸۸)۔ سیدنا ابوہریرہؓ سے روایت ہے کہ ایک حبشی عورت مسجد میں جھاڑو دیا کرتی تھی جب وہ مر گئی تو نبیﷺ نے اس کی بابت پوچھا تو لوگوں نے کہا کہ وہ تو مر گئی،۔ فرمایا : ’’ تم نے مجھے اطلاع کیوں نہ دی ؟ (اچھا اب)  مجھے اس کی قبر بتا دو۔ ‘‘ چنانچہ لوگوں نے بتا دی تو آپﷺ نے اس پر نماز پڑھی۔ 
باب۔ مسجد میں شراب کی تجارت کو حرام کہنا (درست ہے)  
 (۲۸۹)۔ ام المومنین عائشہ صدیقہؓ کہتی ہیں کہ جب  سُود کے بارے میں سورۂ بقرہ کی آیات نازل کی گئیں تو نبیﷺ مسجد کی طرف تشریف لے گئے اور ان آیات کو لوگوں کے سامنے پڑھ دیا۔ پھر آپﷺ نے شراب کی تجارت حرام کر دی۔ 
باب۔ قیدی اور قرض دار مسجد میں باندھا جائے (تو کیا جائز ہے ؟) 
 (۲۹۰)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا : ’’ ایک سرکش جن گزشتہ شب میرے سامنے آیا (یا اس کی مثل کوئی کلمہ فرمایا)  تا کہ میری نماز قطع کر دے مگر اللہ نے مجھے اس پر قابو دے دیا اور میں نے چاہا کہ مسجد کے ستونوں میں سے کسی ستون کے ساتھ باندھ دوں تا کہ صبح کو اسے تم لوگ دیکھو۔ پھر مجھے اپنے بھائی سلیمان (علیہ السلام)  کی دعا یاد آئی کہ ’’ اے میرے پروردگار ! مجھے ایسی سلطنت دے، جو میرے بعد کسی کو نہ ملے۔ ‘‘ (ص:ٓ۳۵) (پھر اسے ذلیل کر کے آپﷺ نے واپس کر دیا) ۔ 
باب۔ مسجد میں بیماروں وغیرہ کے لیے خیمہ (نصب کرنا درست ہے) 
 (۲۹۱) ۔ ام المومنین عائشہ صدیقہؓ کہتی ہیں کہ (غزوۂ)  خندق کے دن سیدنا سعدؓ کو  ہفت اندام (ایک رگ کا نام ہے)  میں زخم لگ گیا تو نبیﷺ نے ایک خیمہ مسجد میں نصب کیا تاکہ قریب سے ان کی عیادت کریں۔ پس یکایک اس حال میں کہ مسجد میں بنی غفار کا (بھی) ٰخیمہ تھا ان کی طرف خون بہہ کر آ نے لگا تو ان لوگوں نے کہا کہ اے خیمہ والو ! یہ کیا ہے ؟جو تمہاری طرف سے ہمارے پاس آتا ہے ؟ تو (کیا دیکھتے ہیں کہ)  سیدنا سعدؓ کے زخم سے خون بہہ رہا ہے پس وہ اسی سے شہید ہو گئے۔ 
باب۔ ضروریات کے لیے مسجد میں اونٹ کا لے جانا (جائز ہے)  
 (۲۹۲)۔ ام سلمہؓ کہتی ہیں کہ میں نے رسول اللہﷺ سے شکایت کی کہ میں بیمار ہوں تو آپﷺ نے فرمایا : ’’ تم سوار ہو کر لوگوں کے پیچھے سے طواف کرو۔ ‘‘ پس میں نے طواف کیا اور رسول اللہﷺ کعبہ کے ایک گوشہ میں نماز پڑھ رہے تھے۔ آپﷺ سورۂ طور کی تلاوت فرما رہے تھے۔ 
(۲۹۳)۔ سیدنا انسؓ سے روایت ہے کہ نبیﷺ کے اصحاب میں سے دو شخص اندھیری رات میں نبیﷺ کے پاس سے نکل کر گئے۔ (ایک ان میں سے سیدنا عباد بن بشیرؓ تھے اور دوسرے کو میں سیدنا اسید بن حضیرؓ سمجھتا ہوں)  اور ان دونوں کے ہمراہ (نور کے)  دو چراغ تھے جو ان کے سامنے روشن تھے۔ پھر جب وہ دونوں علیحدہ ہو گئے تو ان میں سے ہر ایک کے ساتھ ایک ہو گیا، یہاں تک کہ وہ اپنے گھر پہنچ گئے۔ 
باب۔ مسجد میں کھڑ کی اور گزر گاہ (کا رکھنا درست ہے)  
 (۲۹۴) ۔ سیدنا ابو سعید خدریؓ کہتے ہیں کہ نبیﷺ نے (ایک روز)  خطبہ پڑھا تو فرمایا کہ بیشک اللہ سبحانہٗ نے ایک بندہ کو (دنیا کے اور)  اس چیز کے درمیان،جو اللہ کے ہاں ہے، اختیار دیا (کہ چاہے جس کو پسند کر لے)  تو اس نے اس چیز کو اختیار کر لیا جو اللہ کے ہاں ہے تو امیر المومنین ابو بکر صدیقؓ (یہ سن کر)  رونے لگے، میں نے اپنے دل میں کہا کہ اس بوڑھے کو کون سی چیز رلا رہی ہے ؟ اگر اللہ نے کسی بندہ کو دنیا کے اور اس عالم کے درمیان جو اللہ کے ہاں ہے اختیار دیا اور اس نے اس عالم کو اختیار کر لیا جو اللہ کے ہاں ہے (تو اس میں رونے کی کیا بات ہے ؟ مگر آخر میں معلوم ہو ا کہ)  بندے سے مراد خود رسول اللہﷺ تھے اور (امیر المومنین)  ابوبکر صدیق (رضی اللہ عنہ)  ہم سب میں زیادہ علم رکھتے تھے۔ پھر آپﷺ نے فرمایا : ’’ اے ابوبکر ! تم نہ روؤ بیشک سب لوگوں سے زیادہ مجھ پر احسان کر نے والے، اپنی صحبت اور اپنے مال میں، ابو بکر صدیق ہیں اور اگر میں اپنی امت میں سے (کسی کو)  خلیل بناتا تو یقیناً ابو بکر کو بناتا لیکن اسلام کی اخوت اور اس کی محبت (کافی ہے اور)  مسجد میں ابو بکر کے دروازہ کے سوا سب کا دروازہ بند کر دیا جائے۔ ‘‘
 (۲۹۵)۔ سیدنا ابن عباسؓ کہتے ہیں کہ رسول اللہﷺ اپنے مرض میں، جس میں آپﷺ نے وفات پائی، اپنا سر ایک پٹی سے باندھے ہوئے باہر نکلے اور منبر پر بیٹھ گئے۔ پھر اللہ تعالیٰ کی حمدو ثنا بیان کی پھر فرمایا : ’’ اے لوگو! ابوبکر (رضی اللہ عنہ)  سے زیادہ اپنی جان اور اپنے مال سے مجھ پر احسان کر نے والا کوئی نہیں اور اگر میں لوگوں میں سے کسی کو خلیل بناتا  تو یقیناً ابوبکر (رضی اللہ عنہ)  کو خلیل بناتا لیکن اسلام کی خلت (دوستی،بھائی چارہ)  افضل ہے، میری طرف سے ہر کھڑکی کو جو اس مسجد میں ہے، بند کر دو سوائے ابو بکر کی کھڑکی کے (رضی اللہ عنہ) ۔ 
باب۔ کعبہ اور مسجدوں میں دروازے اور زنجیر (تالے)  رکھنا 
 (۲۹۶)۔ سیدنا ابن عمرؓ سے روایت ہے کہ نبیﷺ مکہ میں تشریف لائے تو عثمان بن طلحہؓ کو بلایا، انھوں نے (کعبہ کا)  دروازہ کھول دیا، پھر نبیﷺ اور بلال اور اسامہ بن زید اور عثمان بن طلحہؓ اندر گئے، اس کے بعد دروازہ بند کر لیا گیا، پھر آپﷺ اس میں تھوڑی دیر رہے، اس کے بعد سب لوگ نکلے۔ ابن عمرؓ کہتے ہیں کہ میں کعبہ کی طرف جلدی سے بھاگا اور بلالؓ سے پوچھا تو انھوں نے بتایا کہ نبیﷺ نے کعبہ کے اندر نماز پڑھی ہے۔ میں نے کہا کس مقام میں ؟ انھوں نے کہا دونوں ستونوں کے درمیان۔ ابن عمرؓ کہتے ہیں مجھ سے یہ بات رہ گئی کہ ان سے پوچھتا کہ آپﷺ نے کس قدر نماز پڑھی۔ 
باب۔ مسجد میں حلقہ باندھنا اور بیٹھنا (درست ہے)  
 (۲۹۷)۔ سیدنا عبداللہ بن عمرؓ کہتے ہیں کہ ایک شخص نے نبیﷺ سے پوچھا اور آپ (اس وقت)  منبر پرتھے کہ رات کی نماز کے بارے میں آپ کیا حکم دیتے ہیں ؟ تو آپﷺ نے فرمایا کہ دو دو رکعت (پڑھنی چاہیے) ۔ پھر جب تم میں سے کوئی صبح (ہو جانے)  کا خوف کرے تو ایک رکعت (اور)  پڑھ لے، پس وہ ایک رکعت اس کے لیے جس قدر پڑھ چکا (سب کو)  وتر کر دے گی۔ اور سیدنا ابن عمرؓ کہا کرتے تھے کہ رات کو اپنی آخری نماز وتر کو بناؤ اس لیے کہ نبیﷺ نے اس کا حکم دیا ہے۔ 
باب۔ مسجد میں چت لیٹنا درست ہے 
 (۲۹۸)۔ سیدنا عبد اللہ بن زید انصاری رضی اللہ عنہ سے روایت ہے کہ انھوں نے نبیﷺ کو مسجد میں چت لیٹے ہوئے دیکھا اور آپﷺ اپنا ایک پاؤں دوسرے پاؤں پر رکھے ہوئے تھے۔ 
باب: بازار کی مسجد میں نماز پڑھنا (درست ہے) 
 (۲۹۹)۔ سیدنا ابوہریرہؓ سے روایت ہے کہ نبیﷺ نے فرمایا کہ جماعت کی نماز، اپنے گھر کی نماز اور اپنے بازار کی نماز سے پچیس (۵۰)  درجے (ثواب میں)  فوقیت رکھتی ہے، اس لیے کہ جب تم میں سے کوئی وضو کرے اور اچھا وضو کرے اور مسجد میں محض نماز ہی کا ارادہ کر کے آئے تو وہ جو قدم رکھتا ہے، اس پر اللہ اس کا ایک درجہ بلند کرتا ہے اور ایک گناہ معاف کر دیتا ہے یہاں تک کہ وہ مسجد میں داخل ہو جاتا ہے تو نماز میں سمجھاجاتا)  ہے، جب تک کہ نماز اسے رو کے اور فرشتے اس کے لیے دعا کرتے رہتے ہیں، جب تک کہ وہ اس مقام میں رہے جہاں نماز پڑھتا ہے۔ فرشتے یوں دعا کرتے ہیں کہ ’’ اے اللہ ! اس کے گناہ معاف فر مادے، اے اللہ ! اس پر رحم کر‘‘ (یہ دعا اس وقت تک جاری رہتی ہے)  جب تک وہ بے وضو نہ ہو۔ 
باب۔ مسجد وغیرہ میں تشبیک کرنا (ہاتھوں کی انگلیاں ایک دوسری میں ڈالنا) 
 (۳۰۰)۔ سیدنا ابو موسیٰ  نبیﷺ سے روایت کرتے ہیں کہ آپﷺ نے فرمایا: ’’ مومن، مومن کے لیے مثل عمارت کے ہے کہ اس کا ایک حصہ دسرے حصے کو تقویت دیتا ہے۔ ‘‘ اور آپﷺ نے اپنی انگلیوں میں تشبیک فرمائی۔ 
 (۳۰۱)۔ سیدنا ابوہریرہؓ کہتے ہیں کہ رسول اللہﷺ نے ہمیں زوال کے بعد کی دو نمازوں میں سے کوئی نماز پڑھائی تو آپﷺ نے ہمیں دو رکعت پڑھا کر سلام پھیر دیا، پھر آپ ایک لکڑی کے پاس کھڑے ہو گئے جو مسجد میں گاڑی ہوئی تھی اور اس پر آپﷺ نے ٹیک لگائی جیسے آپﷺ غضبناک ہوں اور آپ نے اپنا داہنا ہاتھ بائیں پر رکھ لیا اور اپنی انگلیوں کے درمیان تشبیک فرمائی (یعنی ایک ہاتھ کی انگلیاں دوسرے ہاتھ کی انگلیوں میں داخل کیں)  اور اپنا داہنا رخسار اپنی بائیں ہتھیلی کی پشت پر رکھ لیا اور جلد باز لوگ مسجد کے دروازوں سے نکل گئے تو صحابہ نے عرض کی،نماز کی کر دی گئی ؟ اور لوگوں میں سیدنا ابوبکر وعمرؓ تھے، مگر وہ دونوں آپﷺ سے کہتے ہوئے ڈرے اور ان لوگوں میں سے ایک شخص تھا، جس کے ہاتھ کچھ لمبے تھے، اس کو ذوالیدین کہتے تھے، تو اس نے کہا کہ یا رسول اللہ ! آپ بھول گئے یا نماز کم کر دی گئی ؟ آپ نے فرمایا: ’’ میں (اپنے خیال میں)  نہ بھولا ہوں اور نہ نماز کم کی گئی۔ ‘‘ پھر آپﷺ نے (لوگوں سے)  فرمایا : ’’ کیا ایسا ہی ہے جیسا ذوالیدین کہتے ہیں ؟‘‘ تو لوگوں نے کہا ہاں۔ پس آپﷺ آگے بڑے اور جس قدر نماز چھوڑی تھی، پڑھ لی۔ اس کے بعد سلام پھیر کر تکبیر کہی اور مثل اپنے سجدوں کے سجدہ کیا یا (وہ سجدہ)  کچھ زیادہ طویل (تھا)  پھر آپﷺ نے اپنا سر اٹھایا اور تکبیر کہی، اس کے بعد پھر تکبیر کہی اور مثل اپنے سجدوں کے یا اس سے کچھ زیادہ طویل سجدہ کیا۔ پھر سر اٹھایا اور تکبیر کہی۔ پھر آپﷺ نے سلام پھیرا۔ ‘‘
 باب۔ وہ مسجدیں جو مدینہ کے راستوں پر ہیں اور وہ مقامات جن میں نبیﷺ نے نماز پڑھی (کونسے ہیں)  
 (۳۰۲)۔ سیدنا عبداللہ بن عمرؓ راستہ میں کچھ مقامات پر نماز پڑ ھا کرتے تھے اور کہتے کہ میں نے نبیﷺ کو ان مقامات میں نماز پڑھتے دیکھا تھا۔ 
 (۳۰۳)۔ سیدنا عبداللہ بن عمرؓ سے روایت ہے کہ رسول اللہﷺ جب (بھی) عمرہ یا حج ادا فرماتے تو (مقام)  ذوالحلیفہ میں بھی اترتے تھے اور جب کسی غزوہ سے لوٹتے اور اس راہ میں (سے)  ہو (کر آتے) یا حج یا عمرہ میں ہوتے تو وادی کے اندر اتر جاتے، پھر جب وادی کے گہراؤ سے اوپر آ جاتے تو اونٹ کو اس بطحا میں بٹھلا دیتے جو وادی کے کنارے پر بجانب مشرق ہے، پس آخر شب میں وہیں آرام فرماتے یہاں تک کہ صبح ہو جاتی (یہ مقام جہاں آپﷺ استرا حت فرماتے)  اس مسجد کے پاس نہیں ہے جو پتھروں سے بنی ہے اور نہ اس ٹیلہ پر ہے جس کے اوپر مسجد ہے بلکہ اس جگہ ایک چشمہ تھا کہ سیدنا عبداللہؓ اس کے پاس نماز پڑھا کرتے تھے، پھر اس میں بطحا سے سیل بہہ کر آیا یہاں تک کہ وہ مقام جہاں سیدنا عبداللہؓ نماز پڑھتے تھے،پر ہو گیا۔ 
 (۴ ۳۰)۔ سیدنا عبداللہ بن عمرؓ نے بیان کیا کہ نبیﷺ نے اس مقام پر نماز پڑھی ہے جہاں چھوٹی مسجد ہے، جو اس مسجد کے قریب ہے جو روحاء کی بلندی پر ہے اور سیدنا عبداللہؓ اس مقام کو جانتے تھے جہاں نبیﷺ نے نماز پڑھی ہے۔ وہ کہا کرتے تھے کہ وہ تمہارے داہنی طرف ہے جب تم مسجد میں نماز پڑھنے کے لیے کھڑے ہوتے ہو اور یہ مسجد راستے کے داہنے کنارے پر ہے جب کہ تم مکہ کی طرف جا رہے ہو، اس کے اور بڑی مسجدکے درمیان کم و بیش ایک پتھر پھینکنے کی دور ی ہے۔ 
 (۳۰۵) ۔ سیدنا عبد اللہ بن عمر رضی اللہ عنہ اس پہاڑی کے پاس (بھی)  نماز پڑھتے تھے جو روحاء کے آخری کنارے کے پاس ہے اور (مکہ کو جاتے ہوئے)  اس پہاڑی کا کنارہ مسجد کے قریب روحاء کے آخری کنارے کے درمیان ہے اور اس جگہ ایک دوسری مسجد بنا دی گئی ہے، مگر عبداللہ بن عمرؓ اس مسجد میں نماز نہ پڑھتے تھے بلکہ اس کو اپنے پیچھے بائیں جانب چھوڑ دیتے تھے اور اس کے آگے (بڑھ کر)  خاص پہاڑی کے پاس نماز پڑھا کرتے تھے۔ اور سیدنا عبداللہؓ روحا ء سے صبح کے وقت چلتے تھے، پھر ظہر کی نماز نہ پڑھتے تھے یہاں تک کہ اس مقام پر پہنچ جاتے، پس وہیں ظہر کی نماز پڑھتے اور جب مکہ سے آتے تو اگر صبح سے کچھ پہلے یا آخر شب میں اس مقام پر پہنچتے تو وہیں ٹھہر جاتے یہاں تک کہ صبح کی نماز وہیں پڑھتے۔ 
 (۳۰۶)۔ سیدنا عبداللہؓ نے بیان کیا کہ نبیﷺ (مقام)  رویثہ کے قریب راستہ کے داہنی جانب اور راستہ کے سامنے کسی گھنے درخت کے نیچے کسی وسیع اور نرم مقام میں اترتے تھے، یہاں تک کہ آپﷺ اس ٹیلے سے جو برید رویثہ سے قریب دو میل کے ہے، باہر آتے اور اس درخت کے اوپر کا حصہ ٹوٹ گیا ہے اور وہ درمیان سے دہرا ہو کر جڑ پر کھڑا ہے اور اس کی جڑ میں (ریت کے)  بہت سے ٹیلے ہیں۔ 
 (۳۰۷)۔  سیدنا عبداللہ بن عمرؓ نے بیان کیا نبیﷺ نے اس ٹیلے کے کنارے پر (بھی)  نماز پڑھی ہے جو (مقام)  عرج کے پیچھے ہے، جب کہ تم (قریہ)  ہضبہ کے طرف جا رہے ہو، اس مسجد کے پاس دو یا تین قبریں ہیں، قبروں پر پتھر (رکھے)  ہیں (وہاں آپﷺ نے راستہ کی داہنی جانب راستہ کے پتھروں کے پاس نماز پڑھی ہے)  انھیں پتھروں کے درمیان میں۔ سیدنا عبداللہؓ بعد اس کے کہ دوپہر کو سورج ڈھل جاتا، مقام عرج سے چلتے اور ظہر کی نماز اسی مسجد میں پڑھتے (مطلب یہ ہے کہ ان پتھروں کے درمیان مسجد بن چکی تھی)۔ 
 (۳۰۸)۔ سیدنا عبد اللہ بن عمرؓ نے کہا کہ رسول اللہﷺ اس مسیل میں جوہرشی (پہاڑ)  کے قریب ہے راستہ کے داہنی جانب درختوں کے پاس اترے مسیل،ہر شی (پہاڑ)  کے کنارے سے ملا ہوا ہے، اس کے اور راستہ کے درمیان قریباً ایک تیر کی مار کا فاصلہ ہے اور سیدنا عبداللہ بن عمرؓ اس درخت کے پاس نماز پڑھتے تھے، جو سب درختوں سے زیادہ راستہ کے قریب تھا اور ان سے سب سے زیادہ لمبا تھا۔ 
 (۳۰۹)۔ سیدنا عبداللہ بن عمرؓ نے کہا کہ رسول اللہﷺ اس مسیل پر (بھی)  اترے تھے جو (مقام)  مرالظہران کے اخیر میں مدینہ میں طرف ہے جبکہ کوئی شخص صفرادات (کے پہاڑوں)  سے اترے، آپﷺ اس مسیل کے گھیراؤ میں راستہ کی بائیں جانب، جب کہ تو مکہ کی طرف جا رہا ہو، نزول فرماتے تھے، رسول اللہﷺ کے اترنے کی جگہ اور راستہ کے درمیان صرف ایک پتھر کی مار کا فاصلہ ہے۔ 
 (۳۱۰)۔ سیدنا عبداللہ بن عمرؓ کہتے ہیں کہ نبیﷺ (مقام)  ذی طویٰ میں اترتے تھے اور رات کو وہیں رہتے تھے یہاں تک کہ صبح ہو جاتی اور صبح کی نماز پڑھتے (یہ اس وقت)  جب کہ آپﷺ مکہ تشریف لاتے اور رسول اللہﷺ کے نماز پڑھنے کی جگہ ایک سخت ٹیلہ پر ہے نہ کہ اس مسجد میں، جو وہاں بنائی گئی ہے بلکہ اس سے نیچے اسی سخت ٹیلہ پر ہے۔ 
 (۳۱۱)۔ سیدنا عبداللہ بن عمرؓ نے بیان کیا کہ نبیﷺ اس پہاڑ کے دو کونوں کے سامنے آئے وہ کونا کہ جو اس پہاڑ اور بڑے پہاڑ کے درمیان کعبہ کی طرف ہے پھر آپﷺ نے اس مسجد کو جو وہاں بنائی گئی ہے، اس مسجد کی بائیں جانب چھوڑ دیا جو ٹیلہ کی طرف ہے اور نبیﷺ کے نماز پڑھنے کی جگہ اس سے نیچے سیاہ ٹیلہ کی اوپر ہے، ٹیلے سے دس گز یا اس کے قریب چھوڑ کر۔ پھر پہاڑ کے ان دونوں کونوں کی طرف جو تمہارے اور کعبہ کے درمیان ہیں منہ کر کے نماز پڑھو۔ 
باب۔ امام کا سترہ مقتدیوں کا (بھی)  سترہ ہے 
 (۳۱۲)۔ سیدنا عبداللہ بن عمرؓ سے روایت ہے کہ نبیﷺ جب عید کے دن (نماز پڑھانے)  نکلتے تو حکم دیتے کہ حربہ (چھوٹا نیزہ)  آپ کے سامنے گاڑ دیا جائے اور آپﷺ اس کی طرف (منہ کر کے)  نماز پڑھاتے اور لوگ آپﷺ کے پیچھے ہوتے اور سفر میں (بھی)  آپﷺ یہی کیا کرتے تھے، اسی جگہ سے امراء نے اسے اختیار کر لیا ہے۔ (یعنی بر چھی اپنے پاس رکھنے کو اختیار کر لیا) ۔ 
 (۳۱۳)۔ سیدنا ابوحجیفہؓ کہتے ہیں کہ نبیﷺ نے بطحاء میں لوگوں کو نماز پڑھائی۔ ظہر کی دو رکعت اور عصر کی دو رکعت، اس حالت میں کہ آپﷺ کے سامنے ایک نیزہ گڑا ہوا تھا اور آپﷺ کے سامنے سے عورتیں اور گدھے گزر رہے تھے۔ 
باب۔ نماز پڑھنے والے اور سترہ کے درمیان (زیادہ سے زیادہ)  کتنا فاصلہ ہونا چاہیے ؟ 
 (۳۱۴) ۔ سیدنا سہل بن سعدؓ کہتے ہیں کہ رسول اللہﷺ کے نماز پڑھنے کی جگہ اور دیوار کے درمیان ایک بکری کے گزر جا نے کے بقدر فاصلہ ہوتا تھا۔ 
باب۔ نیزہ کی طرف (منہ کر کے)  نماز پڑھنا (درست ہے)  
 (۳۱۵)۔ سیدنا انس بن مالکؓ کہتے ہیں کہ نبیﷺ جب قضائے حاجت کے لیے باہر تشریف لے جاتے تو میں اور ایک لڑکا آپﷺ کے پیچھے جاتے، ہمارے پاس ایک عکازہ (گانسی دار لکڑی)  یا لاٹھی یا نیزہ ہوتا تھا اور ہمارے ساتھ ایک پانی کی چھاگل ہوتی تھی ۔ پس جب آپﷺ اپنی حاجت سے فارغ ہوتے تو وہ چھاگل ہم آپﷺ کو دے دیتے۔ 
 باب۔ ستون کی طرف منہ کر کے نماز پڑھنا درست ہے 
 (۳۱۶)۔ سیدنا سلمہ بن اکوعؓ سے روایت ہے کہ وہ (مسجد نبوی)  میں اس ستون کے پاس نماز پڑھا کرتے تھے جو مصحف کے قریب تھا تو (ان سے)  پوچھا گیا کہ اے ابو مسلم ! میں (یزید بن ابی عبیدہ)  تمہیں دیکھتا ہوں کہ تم اس ستون کے پاس نماز پڑھنے کی کوشش کیا کرتے ہو ؟ تو انھوں نے کہا میں نے نبیﷺ کو اس کے پاس نماز پڑھنے کی کوشش فرماتے دیکھا ہے۔ 
باب۔ بغیر جماعت کے ستونوں کے درمیان نماز پڑھنا (درست ہے) 
 (۳۱۷)۔ سیدنا عبداللہ بن عمرؓ رسول اللہﷺ کے کعبہ میں داخل ہو نے کی حدیث بیان کرتے ہیں کہ نبیﷺ کعبہ میں داخل ہوئے۔ میں نے سیدنا بلالؓ سے پوچھا (جب وہ باہر آ گئے)  کہ نبیﷺ نے (کعبہ نے اندر)  کیا کیا ؟ سیدنا بلالؓ نے کہا کہ آپﷺ نے ایک ستون کو اپنی بائیں جانب کر لیا اور ایک ستون کو اپنی داہنی جانب اور تین ستونوں کو پیچھے کر لیا اور  نماز پڑھی اور اس وقت کعبہ چھ ستونوں پر (بنا ہوا)  تھا۔ ایک دوسری روایت میں ہے (امام مالک رحمہ اللہ کہتے ہیں)  کہ دوستونوں کو اپنی داہنی جانب کر لیا۔ 
باب۔ سواری، اونٹ، درخت اور کجاوہ کی طرف نماز پڑھنا 
 (۳۱۸)۔ سیدنا ابن عمرؓ نبیﷺ سے روایت کرتے ہیں کہ آپﷺ اپنی سواری کو چوڑائی میں بٹھا دیتے تھے اور اس کی طرف (منہ کر کے)  نماز پڑھتے تھے (عبید اللہ راوی نے نافع راوی سے پوچھا)  کہ جب سواریاں چرنے   کے لیے چلی جاتیں (تو پھر آپﷺ کیا کرتے تھے؟)  وہ بولے کہ آپﷺ کجاوے کو لے لیتے تھے پھر اس کے پچھلے حصے کی طرف یا (یہ کہا کہ)  اس کے آخری حصے کی طرف نماز پڑھ لیتے تھے اور ابن عمرؓ بھی یہی کہتے تھے۔ 
باب۔ تخت یا چارپائی کی طرف (منہ کر کے)  نماز پڑھنا (درست ہے)  
 (۳۱۹)۔ ام المومنین عائشہ صدیقہؓ نے کہا کیا تم لوگوں نے ہمیں کتے اور گدھے کے برابر کر دیا ؟ بے شک میں نے اپنے آپ کو چار پائی پار لیٹا ہوا دیکھا اور نبیﷺ تشریف لاتے تھے تو چار پارئی کے بیچ میں (کھڑے ہو کر)  نماز پڑھتے اور میں اس بات کو برا جانتی تھی کہ (نماز میں)  آپﷺ کے سامنے رہوں پس میں چار پائی کے پایوں کی طرف نکل جاتی یہاں تک کہ اپنے لحاف سے باہر ہو جاتی۔ 
باب۔ نمازی، اپنے سامنے سے گزرنے والے کو واپس کر دے 
 (۳۲۰)۔ سیدنا ابو سعید خدریؓ جمعہ کے دن کسی چیز کے طرف (منہ کر کے)  نماز پڑھ رہے تھے جو ان کو لوگوں سے چھپاتی تھی۔ پس ایک جوان نے جو (قبیلہ)  بنی ابی معیط سے تھا، یہ چاہا کہ ان کے آگے سے نکل جائے تو سیدنا ابو سعیدؓ نے اس کے سینہ میں دھکا دیا، پس اس جوان نے کوئی سبیل نکلنے کی، سوائے ان کے آگے کے نہ دیکھی تو پھر اس نے چاہا کہ نکل جائے، پس ابو سعیدؓ نے پہلے سے زیادہ سخت اسے دھکا دیا، اس پر اس نے ابو سعیدؓ کی بے حرمتی کی۔ اس کے بعد وہ مروان کے پاس گیا اور ابو سعیدؓ سے جو معاملہ ہو ا تھا اس کی مروان سے شکایت کی اور اس کی پیچھے (پیچھے)  ابو سعیدؓ (بھی)  مروان کے پاس گئے تو مروان نے کہا کہ اے ابو سعید ! تمہارا اور تمہارے بھائی کے بیٹے کا کیا معاملہ ہے ؟ ابو سعیدؓ نے کہا کہ میں نے نبیﷺ کو یہ فرماتے ہوئے سنا ہے کہ جب تم میں سے کوئی شخص کسی ایسی چیز کی طرف نماز پڑھ رہا ہو جو اسے لوگوں سے چھپائے پھر کوئی شخص اس کے سامنے سے نکلنا چاہے تو چاہیے کہ اسے ہٹا دے اور اگر وہ نہ مانے تو اس سے لڑے، اس لیے کہ وہ شیطان ہی ہے۔ 
باب۔ نماز پڑھنے والے کے سامنے سے گزر نے والے کا گناہ 
 (۳۲۱)۔ سیدنا ابو جہیمؓ سے روایت ہے کہ رسول اللہﷺ نے فرمایا : ’’ اگر نماز پڑھنے والے کے سامنے سے گزرنے والا یہ جان لیتا کہ اس پر کس قدر گناہ ہے، تو بے شک اسے چالیس۔ ۔ ۔ تک کھڑا رہنا بھلا معلوم ہوتا اس بات سے کہ اس کے سامنے سے نکل جائے۔ ‘‘ (ابو نضر)  راویِ حدیث کہتے ہیں کہ میں نہیں جانتا کہ چالیس دن کہا یا چالیس مہینے یا چالیس بر س۔ 
باب۔ سوئے ہوئے آدمی کے پیچھے نماز پڑھنا 
 (۳۲۲)۔ ام المومنین عائشہ صدیقہؓ فرماتی ہیں کہ بے شک رسول اللہﷺ نماز پڑھ رہے ہوتے تھے اور میں عرض کے بل آپﷺ کے سامنے بستر پر سو رہی ہوتی تھی۔ پس جب آپﷺ وتر پڑھنے کا ارادہ فرماتے تو مجھے جگا دیتے تو میں بھی وتر پڑھ لیتی۔ 
باب۔ اگر حالت میں نماز میں کسی چھوٹی لڑکی کو اپنی گردن پر اٹھائے (تو کچھ مضائقہ نہیں)  
 (۳۲۳)۔ سیدنا ابو قتادہ انصاریؓ سے روایت ہے کہ رسول اللہﷺ نماز پڑھتے تھے اور آپﷺ (اسی حالت میں)  ابو لعاص بن ربعیہ بن عبدالشمس کی بیٹی امامہ بنت زینب، بنت رسول اللہﷺ کو اٹھائے ہوتے تھے۔ پھر جب سجدہ کرتے تو ان کو اتار دیتے اور جب کھڑے ہوتے تو ان کو اٹھا لیتے۔ (سیدہ زینبؓ رسول اللہﷺ کی صاحبزادی، امامہ نواسی اور ابو العاص داماد تھے)۔ 
باب۔ (کیا جائز ہے کہ)  عورت نماز پڑھنے والے (کے جسم)  سے نا پاکی کی کوئی چیز ہٹا دے؟ 
 (۳۲۴)۔ سیدنا عبداللہ بن مسعود کی حدیث، نبیﷺ کی قریش پر بد دعا کرنے کے بارے میں، جو کہ آپﷺ نے قریش پر اس دن کی تھی جس دن انھوں نے آپ پر اوجھڑی رکھ دی تھی، پہلے گزر چکی ہے (دیکھے حدیث : ۱۷۸) اور اس روایت میں اتنا زیادہ کہتے ہیں کہ اس کے بعد وہ گھسیٹ کر بدر کے کنویں میں ڈال دیے گئے۔ پھر رسول اللہﷺ نے فرمایا : ’’ اس کنویں والوں پر لعنت کی گئی ہے۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


نماز کے اوقات کا بیان 
باب۔ نماز کے اوقات اور ان کی فضیلت (کا بیان) 
 (۳۲۵)۔ سیدنا ابو مسعو د انصاریؓ، مغیرہ بن شعبہؓ کے پاس گئے، جبکہ وہ عراق میں تھے اور ایک دن نماز میں تاخیر ہو گئی تھی، کہا کہ اے مغیرہ ! (تم نے)  یہ کیا کیا ؟ تم نہیں جانتے کہ (ایک دن)  جبریلؑ تشریف لائے اور انھوں نے نماز پڑھی تو رسول اللہﷺ نے (بھی)  پڑھی، پھر (دوسری)  نماز پڑھی تو رسول اللہﷺ نے بھی پڑھی، پھر (تیسری)  نماز پڑھی تو رسول اللہﷺ نے بھی پڑھی، پھر (چوتھی)  نماز پڑھی تو رسول اللہﷺ نے بھی پڑھی، پھر (پانچویں)  نماز پڑھی تو رسول اللہﷺ نے بھی پڑھی، پھر جبریلؑ نے کہا کہ مجھے اسی طرح حکم ہوا ہے۔ 
باب۔ نماز (گناہوں)  کا کفارہ ہے 
 (۳۲۶)۔ سیدنا حذیفہؓ بیان کرتے ہیں کہ وہ لو گ امیر المومنین عمرؓ کے پاس بیٹھے ہوئے تھے تو انھوں نے کہا کہ فتنہ کے بارے میں رسول اللہﷺ کی حدیث تم میں سے کسے یاد ہے ؟ میں نے کہا کہ مجھے (بالکل اسی طرح)  یاد ہے جیسا کہ آپﷺ نے فرمایا۔ امیر المومنین عمرؓ  نے فرمایا کہ پھر بیان کیجیے تو میں نے کہا کہ آدمی کا وہ فتنہ جو اس کی بیوی اور اس کے مال اور اولاد میں ہوتا ہے نماز، روزہ، صدقہ اور امر (بالمعروف)  اور نہی (عن المنکر)  اس کو مٹا دیتا ہے۔ امیر المومنین عمرؓ نے کہا کہ میں یہ نہیں (پوچھنا)  چاہتا بلکہ وہ فتنہ جو دریا کی طرح موج زن ہو گا۔ سیدنا حذیفہؓ نے کہا کہ اے امیر المومنین ؟ اس فتنہ سے آپ کو کچھ خوف نہیں کیونکہ آپ (رضی اللہ عنہ)  کے اور اس کے درمیان ایک بند دروازہ ہے۔ امیر المومنین عمرؓ نے فرمایا اچھا :وہ دروازہ توڑ ڈالا جائے گا یا کھولا جائے گا ؟ تو سیدنا حذیفہؓ نے کہا کہ توڑ ڈالا جائے گا۔ پھر امیر المومنین عمرؓ نے کہا تو پھر (وہ دروازہ)  کبھی بند نہ ہو گا۔ سیدنا حذیفہؓ سے پوچھا گیا کہ کیا عمرؓ اس دروازے کو جانتے تھے ؟ انھوں نے کہا ہاں (اس طرح جانتے تھے)  جیسے (تم جانتے ہو)  کہ دن کے بعد رات ہو گی۔ (سیدنا حذیفہؓ)  نے وہ حدیث بیان کی جو غلط نہ تھی۔ پس ان سے (دروازے کا)  پوچھا گیا تو انھوں نے کہا کہ دروازہ ’’ امیر المومنین سیدنا عمرؓ تھے۔ ‘‘
 (۳۲۷)۔ سیدنا ابن مسعودؓ سے روایت ہے کہ ایک شخص نے کسی (اجنبی)  عورت کو بوسہ دے دیا پھر وہ نبیﷺ کے پاس حاضر ہوا اور آپﷺ سے بیان کیا تو اللہ بزرگ و برتر نے یہ آیت نازل فرما دی : ’’ نماز کو دن کے سروں میں اور کچھ رات گئے قائم کرو بے شک نیکیاں برائیوں کو مٹا دیتی ہیں۔ ‘‘ تو وہ شخص بولا کہ اللہ کے رسول ! کیا یہ میرے ہی لیے ہے ؟ تو آپﷺ نے فرمایا کہ ’’ میری تمام امت کے لیے ہے۔ ‘‘
 (۳۲۸)۔ ایک اور روایت میں ابن مسعودؓ سے مروی ہے :’’ میری امت میں سے ہر ایک (صغیرہ گناہ کا)  کام کر نے والے کے لیے (یہ کفارہ)  ہے۔ ‘‘
باب۔ نماز، اس کے وقت (معین)  پر پڑھنے کی فضیلت 
 (۳۲۹)۔ سیدناعبداللہ بن مسعودؓ کہتے ہیں کہ میں نے رسول اللہﷺ سے پوچھا کہ اللہ کے نزدیک کونسا عمل زیادہ محبوب ہے ؟ تو آپ نے فرمایا : ’’ نماز، جو اپنے وقت پر (پڑھی گئی)  ہو۔ ‘‘ میں نے پھر پوچھا کہ اس کے بعد کونسا ؟ تو آپﷺ نے فرمایا : ’’ اس کے بعد والدین کی اطاعت کرنا۔ ‘‘ میں نے پھر پوچھا کہ اس کے بعد کونسا ؟ تو آپﷺ نے فرمایا : ’’ اللہ کی راہ میں جہاد کرنا۔ ‘‘ سیدنا ابن مسعودؓ کہتے ہیں کہ آپﷺ نے مجھ سے اسی قدر بیان فرمایا اور اگر میں آپﷺ سے زیادہ پوچھتا تو آپﷺ زیادہ بیان فرماتے۔ 
باب۔ پانچوں نمازیں گناہوں کا کفارہ ہیں 
 (۳۳۰)۔ سیدنا ابوہریرہؓ سے روایت ہے کہ انھوں نے رسول اللہﷺ سے سنا آپﷺ فرماتے تھے ’’ اگر تم میں سے کسی کے دروازہ پر کوئی نہر بہتی ہو کہ وہ اس میں ہر روز پانچ مرتبہ نہاتا ہو کہ تو تم کیا کہتے ہو کہ یہ (نہانا)  اس کے میل کچیل کو باقی رکھے گا ؟‘‘ صحابہ کرامؓ نے عرض کی کہ یہ اس کے میل کچیل میں سے کچھ بھی باقی نہ رکھے گا۔ تو آپﷺ نے فرمایا : ’’ پانچوں نمازوں کی یہی مثال ہے، اللہ ان کے ذریعہ سے گناہوں کو مٹا دیتا ہے۔ ‘‘
باب۔ نماز پڑھنے والا اپنے رب سے منا جات کرتا ہے 
 (۳۳۱)۔ ؂ سیدنا انسؓ کہتے ہیں کہ نبیﷺ نے فرمایا : ’’ سجدوں میں اعتدال کرو اور تم میں سے کوئی شخص اپنے دونوں ہاتھ کتے کی طرح نہ بچھا دے اور جب تھو کے تو چاہیے اپنے آگے نہ تھو کے اور نہ اپنی داہنی جانب، اس لیے کہ وہ اپنے پروردگار سے مناجات کرتا ہے۔ ‘‘
باب۔ گرمی کی شدت میں ظہر کو ٹھنڈا کر کے پڑھنا 
 (۳۳۲)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا : ’’ جب گرمی زیادہ بڑھ جائے تو نماز کو ٹھنڈا کر کے پڑھا کرو۔ اس لیے کہ گرمی کی شدت جہنم کے جو ش سے (ہوتی)  ہے اور جہنم نے اپنے پروردگار سے شکایت کی اور کہا کہ اے میرے پروردگار ! میرے ایک حصہ نے دوسرے حصہ کو کھا لیا تو اللہ تعالیٰ نے اسے دو مرتبہ سانس لینے کی اجازت دی، ایک سانس کی سردی میں اور ایک سانس کی گرمی میں۔ اور وہی سخت گرمی ہے جس کو تم محسوس کرتے ہو اور سخت سردی ہے جسے تم پاتے ہو۔ ‘‘
 (۳۳۳)۔ سیدنا ابوذر غفاریؓ کہتے ہیں کہ ہم کسی سفر میں نبیﷺ کے ساتھ تھے، مؤذن نے چاہا کہ ظہر کی اذان دے تو آپﷺ نے اس سے فرمایا: ’’ ٹھنڈا ہونے دو۔ ‘‘ پھر اس نے چاہا کہ اذان دے تو آپﷺ نے اس سے فرمایا: ’’ ٹھنڈا ہونے دو۔ ‘‘ یہاں تک کہ ہم نے ٹیلوں کا سایہ دیکھا۔ پھر نبیﷺ نے فرمایا : ’’ گرمی کی شدت جہنم کے جو ش سے (ہوتی)  ہے، لہٰذا جب گرمی کی شدت ہو جائے تو (ظہر کی)  نماز کو ٹھنڈا کر کے پڑھو۔ ‘‘
باب۔ ظہر کا وقت زوال کے وقت سے (شروع ہوتا)  ہے 
 (۳۳۴)۔ سیدنا انس بن مالکؓ کہتے ہیں کہ (ایک دن)  رسول اللہﷺ جب آفتاب ڈھل گیا، باہر تشریف لائے اور آپﷺ نے ظہر کی نماز پڑھی۔ پھر آپﷺ منبر پر کھڑے ہو گئے اور آپﷺ نے قیامت کا ذکر کیا اور بیان فرمایا : ’’ اس میں بڑے بڑے حوادث ہوں گے۔ ‘‘ اس کے بعد آپﷺ نے فرمایا : ’’ جو شخص کچھ پوچھنا چاہے وہ پوچھے،تم مجھ سے جو بات پوچھو گے میں تمہیں بتا دوں گا جب تک کہ اپنے اس مقام پر ہوں۔ ‘‘ تو لوگ بہت زیادہ روئے اور آپﷺ نے کئی بار فرمایا : ’’ مجھ سے پوچھو۔ ‘‘ پھر سیدنا عبداللہ بن حذافہ سہمیؓ کھڑے ہو گئے اور انھوں نے پوچھا کہ میرا باپ کون ہے ؟ آپﷺ نے فرمایا : ’’ تمہارا باپ حذافہ ہے۔ ‘‘ پھر آپ بار بار یہ فرما نے لگے کہ ’’ مجھ سے پوچھو۔ ‘‘ تو امیر المومنین عمرؓ اپنے گھٹنوں کے بل بیٹھ گئے اور کہنے لگے : ’’ ہم اللہ جل جلالہ کے رب ہونے، اسلام کے دین ہو نے اور محمدﷺ کے پیغمبر ہونے سے خوش ہیں۔ ‘‘ پس آپﷺ خاموش ہو گئے۔ اس کے بعد فرمایا کہ جنت اور دوزخ میرے سامنے ابھی اس دیوار کے گوشے میں پیش کی گئی ہے، ایسی عمدہ چیز (جیسی جنت ہے)  اور ایسی بری چیز (جیسی دوزخ ہے)  کبھی نہیں دیکھی۔ ‘‘
 (۳۳۵)۔ سیدنا ابوہریرہؓ کہتے ہیں کہ نبیﷺ صبح کی نماز ایسے وقت پڑھتے تھے،کہ ہم میں سے ہر ایک اپنے پاس بیٹھنے والے کو پہچان لیتا تھا، اس میں ساٹھ آیتوں اور سو آیتوں کے درمیان قرأت کرتے تھے اور ظہر کی نماز جب آفتاب ڈھل جاتا تھا، پڑھتے تھے اور عصر کی ایسے وقت کہ ہم میں سے کوئی مدینہ کے کنارے تک جا کر لو ٹ آتا لیکن سورج کی دھوپ ابھی تیز ہو تی۔ راوی (ابو منہال)  کہتے ہیں اور مغرب اور بارے میں جو کچھ کہا تھا میں بھول گیا اور عشاء کی تا خیر میں تہائی رات تک آپﷺ کچھ پروانہ کرتے تھے۔ اس کے بعد (راوی نے)  کہا کہ نصف شب تک۔ 
باب۔ بغیر کسی عذر کے ظہر کی نماز کو عصر کے وقت تک مؤخر کر دینا 
 (۳۳۶)۔ سیدنا ابن عباسؓ سے روایت ہے کہ نبیﷺ نے مدینہ میں ظہر اور عصر کی آٹھ رکعات اور مغرب و عشاء کی سات رکعات (ایک ساتھ)  پڑھیں ۔ 
باب۔ عصر کا وقت (کس وقت ہوتا ہے ؟) 
 (۳۳۷)۔ سیدنا ابو برزہؓ کی اوقات نماز والی حدیث قریب گزری ہے (دیکھیں حدیث ۳۳۵ا،اس میں عصر کا وقت بتایا گیا ہے)  اور اس روایت میں (ابو برزہؓ )  عشاء کا ذکر کرتے ہوئے کہتے ہیں کہ ’’ اور عشاء کی نماز سے پہلے سو نے کو اور اس کے بعد بات کر نے کا برا جانتے تھے ’’ (اور اس کے بعد پوری حدیث بیان کی) ۔ 
 (۳۳۸)۔ سیدنا انس بن مالکؓ کہتے ہیں کہ ہم عصر کی نماز پڑھ چکے ہوتے تھے، اس کے بعد کوئی آدمی بنی عمرو بن عوف (کے قبیلے)  تک جاتا تو انھیں نماز عصر پڑھتے ہوئے پاتا۔ 
 (۲۳۹)۔ سیدنا انس  بن مالکؓ کہتے ہیں کہ رسول اللہﷺ عصر کی نمازایسے وقت پڑھتے تھے کہ آفتاب بلند اور تیز ہوتا تھا، پھر جا نے والا عوالی (مدینہ کی نواحی بستیوں)  تک جاتا تھا اور ان لوگوں کے پاس ایسے وقت پہنچ جاتا کہ آفتاب بلند ہو تا تھا اور عوالی کے بعض مقامات مدینہ سے چار میل پر یا اس کے قریب ہیں۔ 
باب۔ اس شخص کا گناہ جس کی نماز عصر جاتی رہے 
 (۳۴۰)۔ سیدنا عبداللہ بن عمرؓ سے روایت ہے کہ رسول اللہﷺ نے فرمایا : ’’ وہ شخص جس کی نماز عصر جاتی رہے ایسا ہے گویا کہ اس کے اہل و مال ہلاک ہو گئے۔ ‘‘
باب۔ اس شخص کا گناہ جو (عمداً)  نماز عصر کو چھوڑ دے 
 (۳۴۱)۔ سیدنا بریدہؓ سے روایت ہے کہ انھوں نے کسی غزوۂ میں بارش والے دن کہا کہ نماز عصر جلدی پڑھو، اس لیے کہ نبی اکرمﷺ نے فرمایا ہے : ’’ جو شخص عصر کی نماز چھوڑ دے تو یقیناً اس کا (نیک)  عمل ضائع ہو جاتا ہے۔ ‘‘
باب۔ نماز عصر کا فضیلت (کا بیان)  
 (۳۴۲) ۔ سیدنا جریر بن عبداللہؓ کہتے ہیں کہ ہم نبیﷺ کے پاس تھے کہ آپﷺ نے چاند کی طرف نظر کی اور فرمایا کہ بے شک تم اپنے پروردگار کو اسی طرح دیکھو گے جیسے اس چاند کو دیکھ رہے ہو۔ اس کے دیکھنے میں وقت، تکلیف یا مشکل محسوس نہ کرو گے۔ لہٰذا اگر تم یہ کر سکتے ہو کہ آفتاب کے طلوع و غروب سے پہلے کی نماز پر (شیطان سے)  مغلوب نہ ہو تو کر لو۔ پھر آپﷺ نے یہ آیت تلاوت فرمائی : ’’ پس آفتاب کے طلوع و غروب ہو نے سے پہلے اپنے پروردگار کی تعریف کے ساتھ پاکی بیان کرو۔ ‘‘
 (۳۴۳)۔ سیدنا ابوہریرہؓ سے روایت ہے کہ رسول اللہﷺ نے فرمایا : ’’کچھ فرشتے رات کو تمہارے پاس یکے بعد دیگرے آتے ہیں اور کچھ فرشتے دن کو اور یہ سب فجر اور عصر کی نماز میں جمع ہو جاتے ہیں۔ پھر جو فرشتے رات کو تمہارے پاس رہے ہیں (آسمان پر)  چڑھ جاتے ہیں، تو ان سے ان کا پروردگار پوچھتا ہے، حالانکہ وہ خود اپنے بندوں سے خوب واقف ہے، کہ تم نے میرے بندوں کو کس حال میں چھوڑا ہے ؟ وہ کہتے ہیں کہ ہم نے انھیں نماز پڑھتے ہوئے چھوڑا اور (جب)  ہم ان کے پاس پہنچے تھے (تب بھی)  وہ نماز پڑھ رہے تھے۔ ‘
باب۔ جو شخص غروب (آفتاب)  سے پہلے عصر کی ایک رکعت پالے (تو گویا کہ اسے پوری نماز مل گئی) ۔ 
 (۳۴۴)۔ سیدنا ابوہریرہؓ سے روایت ہے کہ رسول اللہﷺ نے فرمایا : ’’ جب تم میں سے کوئی شخص نماز عصر کی ایک رکعت آفتاب کے غروب ہونے سے پہلے پا لے تو اسے چاہیے کہ اپنی نماز پوری کر لے اور جب نماز فجر کی ایک رکعت طلوع آفتاب سے پہلے پا لے تو اسے (بھی)  چاہیے کہ اپنی نماز پوری کر لے۔ 
 (۳۴۵)۔ سیدنا عبداللہ بن عمرؓ نے رسول اللہﷺ سے سنا کہ آپﷺ فرماتے تھے ؛ ’’ تمہاری بقا (کی مدت)  با عتباران امتوں کے جو تم سے پہلے گزر چکی ہیں، ایسی ہی ہے جیسے نماز عصر سے لے کر غروب آفتاب تک۔ تو ریت والوں کو تو ریت دی گئی اور انھوں نے کام کیا، یہاں تک کہ دن آدھا ہو گیا، وہ تھک گئے اور انھیں ایک ایک قیراط دے دیا گیا، اس کے بعد انجیل والوں کو انجیل دی گئی اور انھوں نے عصر کی نماز تک کام کیا، پھر وہ تھک گئے اور انھیں ایک ایک قیراط دے دیا گیا، اس کے بعد ہم لوگوں کو قرآن دیا گیا اور ہم نے غروب آفتاب تک کام کیا تو ہمیں دو دو قیراط دیے گئے تو دونوں اہل آفتاب نے کہا کہ اے ہمارے پروردگار ! تو نے ان لوگوں کو دو دو قیراط دیے اور ہمیں ایک ہی قیراط دیا حالانکہ ہم نے کام زیادہ کیا ہے۔ اللہ  عزوجل نے فرمایا کہ کیا میں نے تمہاری مزدوری میں سے کچھ کم دیا ہے ؟ وہ بولے نہیں تو اللہ تعالیٰ نے فرمایا ’’یہ میری رحمت ہے جسے میں چاہتا ہوں دیتا ہوں (تمہارا کیا اجارہ ہے ؟) ‘‘ 
باب۔ مغرب کا وقت (کب شروع ہوتا ہے ؟) 
 (۳۴۶)۔ سیدنا رافع بن خدیجؓ کہتے ہیں کہ ہم نبیﷺ کے ہمراہ مغرب کی نماز پڑھتے تھے تو ہم میں سے ہر ایک (نماز پڑھ کے)  ایسے وقت لوٹ آتا تھا کہ وہ اپنے تیر کے گر نے کے مقامات کو دیکھ لیتا تھا۔ 
 (۳۴۷)۔ سیدنا جابر بن عبداللہؓ نے کہا کہ نبیﷺ ظہر کی نماز ٹھیک دو پہر کو پڑھتے تھے اور عصر کی ایسے وقت کہ آفتاب صاف اور چمک رہا ہوتا تھا اور مغرب کی جب آفتاب غروب ہو جاتا اور عشاء کی کبھی کسی وقت،کبھی کسی وقت۔ جب آپﷺ دیکھتے کہ لوگ جمع ہو گئے ہیں تو جلدی پڑھ لیتے اور جب آپﷺ دیکھتے کہ لوگوں نے دیر کی تو دیر سے پڑھتے اور صبح کی نماز وہ لوگ یا یہ کہا کہ نبیﷺ اندھیرے میں پڑھتے تھے۔ 
باب۔ جس نے اس ا مر کو برا جانا ہے کہ مغرب کو عشاء کہا جائے 
 (۳۴۸)۔ سیدنا عبداللہ مزنیؓ بیان کرتے ہیں کہ نبیﷺ نے فرمایا : ’’ اعراب تمہاری نماز مغرب کے نام پر تم سے غلبہ نہ کریں (یعنی نماز مغرب کا کچھ اور نام رکھ دیں)  ‘‘ اور فرمایا : ’’ اعراب کہتے ہیں کہ وہ (یعنی مغرب)  عشاء ہے۔ ‘‘ 
باب۔ عشاء (کی نماز) کی فضیلت 
 (۳۴۹) ۔ ام المومنین عائشہؓ صدیقہ کہتی ہیں کہ ایک شب عشاء کی نماز میں رسول اللہﷺ نے تاخیر کر دی اور یہ (واقعہ)  اشاعت اسلام سے پہلے (کا ہے)  پس آپﷺ نہیں نکلے یہاں تک کہ سیدنا عمرؓ نے (آپﷺ سے آ کر)  کہا کہ عورتیں اور بچے سو رہے، پس آپﷺ باہر تشریف لائے اور فرمایا ’’ زمین والوں میں سوا تمہارے کوئی اس نماز کا منتظر نہیں۔ ‘‘
 (۳۵۰)۔ سیدنا ابو موسیٰؓ کہتے ہیں کہ میں اور میرے وہ ساتھی جو کشتی میں میرے ہمراہ آئے تھے، بقیع بطحان میں ٹھہر ہوئے تھے اور نبیﷺ مدینہ میں تھے تو ان میں سے ایک ایک گروپ باری باری نبیﷺ کے پاس جاتا تھا۔ پھر (ایک دن)  ہم سب یعنی میں اور میرے ساتھی نبیﷺ کے پاس گئے اور آپﷺ کو اپنے کام میں مصروفیت تھی لہٰذا (عشاء کی)  نماز میں آپﷺ نے تاخیر کر دی یہاں تک کہ رات آدھی ہو گئی۔ اس کے بعد نبیﷺ باہر تشریف لائے اور لوگوں کو نماز پڑھائی۔ پھر جب آپﷺ اپنی نماز ختم کر چکے تو جو لوگ وہاں موجود تھے ان سے فرمایا : ’’ اس وقت میں تمہارے سوا کوئی نماز نہیں پڑھتا ‘‘ یا اس طرح فرمایا : ’’ کسی نے نماز نہیں پڑھی۔ ‘‘ معلوم نہیں آپﷺ نے (ان دو جملوں میں سے)  کیا فرمایا: ’’ ابو موسیٰؓ کہتے ہیں کہ ہم اس بات سے جو کہ رسول اللہﷺ سے ہم نے سنی، خوش ہو کر لوٹے۔ 
باب۔ جو شخص (نیند)  سے مغلوب ہو جائے تو اس کے لیے عشاء سے پہلے سورہنا (جائز ہے)  
 (۳۵۱)۔ ام المومنین عائشہؓ کی حدیث، کہ رسول اللہﷺ نے عشاء کی نماز میں تاخیر کی تو امیر المومنین عمرؓ نے آپﷺ کو پکارا، پہلے گزر ی ہے (دیکھیے حدیث ۳۴۹)  اس روایت میں اتنا زیادہ کہتی ہیں کہ صحابہ کرامؓ (عشا کی نماز)  شفق کے غائب ہو جا نے کے بعد رات کی پہلی تہائی تک پڑھ لیتے تھے۔ اور سیدنا ابن عباسؓ کی روایت میں ہے : ’’ نبیﷺ نکلے گویا کہ میں آپﷺ کی طرف اس وقت دیکھ رہا ہوں کہ آپﷺ کے سر مبارک سے پانی ٹپک رہا ہے اور آپﷺ اپنا ہاتھ اپنے سر مبارک پر رکھے ہوئے ہیں تو آپﷺ نے فرمایا : ’’ اگر میں اپنی امت پر گراں نہ سمجھتا تو یقیناً انھیں حکم دیتا کہ عشاء کی نماز اسی طرح (اسی وقت)  پڑھا کریں۔ ‘‘
 (۳۵۲)۔ سیدنا ابن عبا سؓ بتاتے ہیں کہ نبیﷺ نے اپنے سرپر ہاتھ کیسے رکھا تو انھوں نے اپنی انگلیوں کے درمیان کچھ تفریق کر دی اور اپنی انگلیوں کے سرے، سر کے ایک طرف رکھ دیے پھر ان کو ملا کر اس طرح سر پر کھینچ لائے یہاں تک کہ ان کا انگوٹھا ان کے کان کی لو سے، چہرے کے قریب ڈاڑھی کے کنارے سے مل گیا۔ نہ آپﷺ نے دیر کی اور نہ جلدی بس اسی طرح کیا جیسے میں نے تمہیں بتایا۔ 
باب۔ عشاء کا وقت آدھی رات تک (رہتا ہے)  
 (۳۵۳)۔ سیدنا انسؓ (عشاء کی نماز کے متعلق)  بیان کرتے ہوئے کہتے ہیں کہ گویا میں اس شب میں آپﷺ کی انگوٹھی کی چمک کو دیکھ رہا ہوں۔ 
باب۔ نماز فجر کی فضیلت (کا بیان) 
 (۳۵۴)۔ سیدنا ابو موسیٰؓ سے روایت ہے کہ رسول اللہﷺ نے فرمایا : ’’ جو شخص دو ٹھنڈی نمازیں پڑھ لے گا، وہ جنت میں داخل ہو گا۔ ‘‘
باب۔ فجر کا وقت 
 (۳۵۵)۔ سیدنا انسؓ سے روایت ہے کہ زید بن ثابتؓ نے مجھ سے بیان کیا کہ صحابہ کرامؓ نے نبیﷺ کے ہمراہ سحری کھائی اور پھر نماز کے لیے کھڑے ہو گئے تو میں نے پوچھا کہ ان دونوں کے درمیان کتنا فاصلہ تھا ؟ تو سیدنا زیدؓ نے کہا کہ بقدر پچاس یاساٹھ آیات (کی تلاوت)  کے (فاصلہ تھا) ۔ 
 (۳۵۶)۔ سیدنا سہل بن سعدؓ کہتے ہیں کہ میں اپنے اہل خانہ کے ساتھ سحری کھایا کر تا تھا پھر مجھے اس بات کی جلدی ہوتی تھی کہ میں فجر کی نماز رسول اللہﷺ کے ہمراہ ادا کروں۔ 
باب۔ فجر کی نماز کے بعد آفتاب کے بلند ہو نے سے پہلے (کوئی اور)  نماز پڑھنا (جائز نہیں ہے)  
 (۳۵۷)۔ سیدنا ابن عباسؓ کہتے ہیں کہ میرے سامنے چند پسندیدہ شخصیات نے کہ ان میں سب سے زیادہ پسندیدہ میرے نزدیک امیر المومنین عمرؓ تھے، یہ بیان کیا کہ رسول اللہﷺ نے صبح کی نماز کے بعد آفتاب نکلنے سے پہلے اور عصر کی نماز کے بعد سور ج غروب ہو نے سے پہلے، نماز پڑھنے سے منع فرمایا ہے۔ 
 (۳۵۸)۔ سیدنا ابن عمرؓ کہتے ہیں کہ رسول اللہﷺ نے فرمایا : ’’ (اے لوگو!)  تم اپنی نمازیں طلوع آفتاب کے وقت نہ ادا کرو اور نہ غروب آفتاب کے وقت۔ ‘‘
 (۳۵۹)۔ سیدنا ابن عمرؓ کہتے ہیں کہ رسول اللہﷺ نے فرمایا ہے کہ جب آفتاب کا کنارا نکل آئے تو نماز موقوف کر دو یہاں تک کہ آفتاب بلند ہو جائے اور جب آفتاب کا کنارا چھپ جائے تو نماز موقوف کر دو یہاں تک کہ (پورا آفتاب)  چھپ جائے۔ ‘‘
 (۳۶۰)۔ سیدناا بوہریرہؓ سے مروی حدیث کہ رسول اللہﷺ نے دو قسم کی بیع اور دو قسم کی پوشاک پہننے سے منع فرمایا ہے (اور یہ حدیث پہلے گزر چکی ہے دیکھیے حدیث : ۲۴۱)  اس حدیث میں اتنا زیادہ کہا ہے : ’’ اور دو نمازوں سے منع فرمایا : (۱)  فجر کے بعد نماز سے منع فرمایا ہے یہاں تک کہ آفتاب (اچھی  طرح)  نکل آئے اور (۲)  عصر کے بعد (نماز سے منع فرمایا)  یہاں تک کہ آفتاب (اچھی طرح)  غروب ہو جائے۔ ‘‘
باب۔ غروب آفتاب سے پہلے نماز کا قصد نہ کرے 
 (۳۶۱)۔ امیر معاویہؓ سے مروی ہے انھوں نے کہا (اے لوگو!)  تم ایک نماز ایسی پڑھتے ہو کہ بے شک ہم نے رسول اللہﷺ کی صحبت اختیار کی ہے مگر آپﷺ کو اسے پڑھتے نہیں دیکھا اور یقیناً آپ نے اس سے ممانعت فرمائی یعنی عصر کے بعد دو رکعتیں۔ 
باب۔ عصر (کی نماز)  کے بعد قضا نمازوں کا پڑھ لینا (جائز ہے)  
 (۳۶۲)۔ ام المومنین عائشہ صدیقہؓ کہتی ہیں کہ قسم اس کی جو نبیﷺ کو دنیا سے لے گیا کہ کبھی آپﷺ نے عصر کی بعد دو رکعتیں ترک نہیں فرمائیں یہاں تک کہ آپﷺ اللہ سے جا ملے اور جب آپﷺ اللہ سے جا ملے، اس وقت (جسم بھاری ہونے کا باعث)  آپﷺ نماز سے بوجھل ہو جاتے تھے اور آپﷺ اپنی بہت سی نمازیں بیٹھ کر پڑھا کرتے تھے اور نبیﷺ ان دونوں کو یعنی عصر کے بعد دو رکعیتں (ہمیشہ)  پڑھا کرتے تھے اور گھر ہی میں پڑھتے تھے، اس خوف سے کہ آپﷺ کی امت پر گراں نہ گزرے۔ آپﷺ وہی بات پسند فرماتے تھے جو آپﷺ کی امت پر آسان ہو۔ 
 (۳۶۳)۔  ام المومنین عائشہ صدیقہؓ کہتی ہیں کہ رسول اللہﷺ دو رکعتوں کو پوشیدہ و آشکارا کبھی ترک نہ فرماتے تھے، صبح کی نماز سے پہلے دو رکعتیں اور عصر کی نماز کے بعد دو رکعتیں۔ 
باب۔ وقت کے چلے جانے کے بعد (قضا نماز کے لیے بھی)  اذان کہنا 
 (۳۶۴)۔ سیدنا ابو قتادہؓ کہتے ہیں کہ ہم نے ایک شب نبیﷺ کے ہمراہ سفر کیا تو بعض لوگوں نے کہا کہ کاش آپﷺ اخیر شب میں مع ہم سب لوگوں کے آرام فرماتے۔ آپﷺ نے فرمایا میں ڈرتا ہوں کہ کہیں تم نماز (فجر)  سے (غافل ہو کر)  سو جاؤ۔ چنانچہ سیدنا بلالؓ بولے کہ میں تم سب کو جگا دوں گا۔ لہٰذا سب لیٹے رہے اور سیدنا بلالؓ اپنی پیٹھ اپنی اونٹنی سے ٹیک کر بیٹھ گئے مگر ان پر بھی نیند غالب آ گئی اور وہ بھی سو گئے۔ پس نبیﷺ ایسے وقت بیدار ہوئے کہ آفتاب کا کنارا نکل آیا تھا تو آپﷺ نے فرمایا : ’’ اے بلالؓ ! تمہارا کہنا کہاں گیا ؟‘‘ انھوں نے عرض کی کہ ایسی نیند میرے اوپر کبھی نہیں ڈالی گئی۔ آپﷺ نے فرمایا: ’’ (سچ ہے)  اللہ نے تمہاری جانوں کو جس وقت چاہا قبض کر لیا اور جس وقت چاہا واپس کیا، اے بلالؓ !اٹھو اور لوگوں میں نماز کے لیے اذان دے دو۔ ‘‘ پھر آپﷺ نے وضو فرمایا اور جب آفتاب بلند ہو گیا اور سفید ہو گیا تو آپﷺ کھڑے ہوئے اور نماز پڑھی۔ 
باب۔ جو شخص وقت جاتے رہنے کے بعد لوگوں کے ساتھ جماعت سے نماز پڑھے (وہ سنت پر ہے)  
 (۳۶۵)۔ سیدنا جابر بن عبداللہؓ سے مروی ہے کہ امیر المومنین عمر بن خطابؓ (غزوۂ)  خندق میں آفتاب غروب ہو نے کے بعد اپنی قیام گاہ سے حاضر ہوئے اور کفار قریش کو برا کہنے لگے اور کہا کہ یا رسول اللہ ! میں عصر کی نماز نہ پڑھ سکا یہاں تک کہ آفتاب غروب ہو گیا تو نبیﷺ نے فرمایا : ’’ واللہ میں نے بھی عصر کی نماز (ابھی تک)  نہیں پڑھی۔ ‘‘ پھر ہم (مقام)  بطحان کی طرف متوجہ ہوئے اور آپﷺ نے نماز کے لیے وضو فرمایا اور ہم سب نے (بھی)  نماز کے لیے وضو کیا پھر آپﷺ نے عصر کی نماز آفتاب غروب ہو جانے کے بعد پڑھی اور اس کے بعد مغرب کی نماز پڑھی۔ 
باب۔ جو شخص کسی نماز (کے ادا کر نے)  کو بھول جائے جس وقت یاد آئے، پڑھ لے۔ 
 (۳۶۶)۔ سیدنا انس بن مالکؓ نبیﷺ سے روایت کرتے ہیں کہ آپﷺ نے فرمایا : ’’ جو شخص کسی نماز کو بھول جائے تو اسے چاہیے کہ جب یا د آئے، پڑھ لے، اس کا کفارہ یہی ہے۔ کیونکہ اللہ تعالیٰ (سورۂ ’’ طہ ‘‘ میں)  فرماتا ہے : ’’ اور میری یاد کے لیے نماز قائم کرو۔ ‘‘
(۳۶۷)۔ سیدنا انس بن مالکؓ کہتے ہیں کہ رسول اللہﷺ نے فرمایا : ’’ دیکھو ! لو گ نماز پڑھ چکے اور سو رہے اور تم برابر نماز میں رہے جب تک کہ تم نے نماز کا انتظار کیا۔ ‘‘
(۳۶۸)۔ سیدنا عبداللہ بن عمرؓ سے مروی حدیث کہ نبیﷺ نے (ایک مرتبہ)  عشاء کی نماز اپنی اخیر زندگی میں پڑھی۔ ۔ ۔ آخر تک (گزر چکی ہے دیکھیں حدیث ۹۶)  اور اس حدیث میں سیدنا ابن عمرؓ بیان کرتے ہیں کہ نبیﷺ نے فرمایا : ’’ بے شک سو برس کے بعد جو شخص آج زمین کے اوپر ہے کوئی باقی نہ رہے گا۔ ‘‘ مراد آپﷺ کی اس سے یہ تھی کہ یہ قرن (دور)  گزر جائے گا۔ 
 (۳۶۹)۔ سیدنا عبدالرحمن بن ابی بکرؓ سے روایت ہے کہ اصحاب صفہ کچھ غریب لو گ تھے اور نبیﷺ نے فرما دیا تھا : ’’ جس کے پاس دو آدمیوں کا کھانا ہو وہ تیسرے کو (ان میں سے)  لے جائے اور اگر چار کا ہو تو پانچواں یا چھٹا ان میں سے لے جائے۔ ‘‘ اور امیر المومنین ابوبکر صدیقؓ تین آدمی لے گئے اور نبیﷺ دس لے گئے، عبدالرحمنؓ کہتے ہیں کہ میں تھا اور میرے ماں باپ۔ (راویِ حدیث ا بو عثمان نے کہا)  اور میں نہیں جانتا کہ انھوں نے یہ بھی کہا (یا نہیں)  کہ میری بیوی اور ہمارا خادم بھی تھا جو میرے اور ابو بکر صدیقؓ کے گھر میں مشترک تھا او ابو بکرؓ  نے نبیﷺ کے ہاں رات کا کھانا کھا لیا اور تھوڑی دیرو ہیں ٹھہر رہے جہاں عشاء کی نماز پڑھی گئی تھی،لوٹ کر پھر تھوڑی دیر ٹھہرے یہاں تک کہ نبیﷺ نے آرام فرمایا پھر اس کے بعد جس قدر رات، اللہ نے چاہا، گزار دی (وہیں رہے)  پھر اپنے گھر میں آئے تو ان سے ان کی بیوی نے کہا کہ آپ (رضی اللہ عنہ)   کو آپ کے مہمانوں سے کس نے روک لیا تھا یا یہ کہا کہ آپ (رضی اللہ عنہ)  کے مہمان سے ؟ تو وہ بولے کیا تم نے انھیں کھانا نہیں کھلایا ؟ انھوں نے کہا وہ نہیں مانے یہاں تک کہ آپ (رضی اللہ عنہ)  آ جائیں، کھانا ان کے سامنے پیش کیا گیا تھا مگر انھوں نے انکار کیا عبدالرحمنؓ کہتے ہیں کہ میں تو (مارے خوف کے)  جا کر چھپ گیا پس ابو بکر صدیقؓ نے اے لیئم ! اور پھر بہت سخت سست کہا اور مہمانوں سے کہا کہ تم خوب سیر ہو کر کھاؤ۔ اس کے بعد کہا کہ اللہ کی قسم ! میں ہر گز نہ کھاؤں گا۔ عبدالرحمنؓ کہتے ہیں کہ اللہ کی قسم ہم جب کوئی لقمہ لیتے تھے تو اس کے نیچے اس سے زیادہ بڑھ جاتا تھا۔ پھر جب سب مہمان آسودہ ہو گئے اور کھانا جس قدر پہلے تھا اس سے زیادہ بچ گیا تو ابو بکر صدیقؓ نے اس کی طرف دیکھا تو وہ اسی قدر تھا جیسا کہ پہلے تھا یا اس سے زیادہ بچ گیا تو ابو بکر صدیقؓ نے اپنی بیوی سے کہا کہ اے بنی فراس کی بہن! یہ کیا ماجرا ہے ؟ وہ بو لیں کہ اپنی آنکھ کی ٹھنڈک کی قسم ! یقیناً یہ اس وقت پہلے سے تین گنا زیادہ ہے۔ پھر اس میں سے ابو بکر صدیقؓ نے کھایا اور کہا یہ یعنی ان کی قسم شیطان ہی کی طرف سے تھی با لآخر اس میں سے ایک لقمہ انھوں نے کھا لیا۔ اس کے بعد اسے نبیﷺ کے پاس اٹھا لے گئے وہ صبح کو وہیں تھا اور ہمارے اور ایک قوم کے درمیان کچھ عہد تھا، اس کی مدت گزر چکی تھی تو ہم نے بارہ آدمی علیحدہ علیحدہ کر دیے۔ ان میں سے ہر ایک کے ساتھ کچھ آدمی تھی، واللہ اعلم ! ہر شخص کے ساتھ کس قدر آدمی تھے، اس کھانے سے سب نے کھا لیا یا ایسا ہی کچھ کہا۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



اذان کا بیان
باب۔ اذان کی ابتداء (کیونکر ہوئی)  
 (۳۷۰)۔ سیدنا ابن عمرؓ کہتے ہیں کہ مسلمان جب مدینہ آئے تھے تو نماز کے لیے، وقت کا اندازہ کر کے جمع ہو جایا کرتے تھے (اس وقت تک)  نماز کے لیے باقاعدہ اذان نہ ہوتی تھی، پس ایک دن مسلمانوں نے اس بارے میں گفتگو کی (کہ کوئی اعلان ضرور ہونا چاہیے)  تو بعض نے کہا کہ نصاریٰ کے نا قوس کی طرح ناقوس بنا لو اور بعض نے کہا نہیں بلکہ یہود کے بگل کی طرح ایک بگل بنا لو، پس سیدنا عمرؓ نے کہا کہ کیوں نہ ایک آدمی کو مقرر کر دیا جائے کہ وہ نماز کے لیے اذان دے دیا کرے۔ پس رسول اللہﷺ نے فرمایا: ’’ بلال اٹھو اور نماز کے لیے اذان دو۔ ‘‘
باب۔ اذان (کے الفاظ)  دو دو دفعہ کہنا (مسنون ہے)  
 (۳۷۱)۔ سیدنا انسؓ کہتے ہیں کہ سیدنا بلالؓ کو یہ حکم دیا گیا تھا کہ اذان (میں)  جفت (کلمات)  کہیں اور اقامت (میں)  طاق،سوائیقًدْ قَا مَت الصَّلوٰۃ کے۔ 
باب۔ اذان کہنے کی فضیلت (کا بیان)  
 (۳۷۲)۔ سیدنا ابوہریرہؓ سے روایت ہے کہ نبیﷺ نے فرمایا : ’’ جب نماز کے لیے اذان کہی جاتی ہے تو شیطان پیٹھ پھیر کر بھا گتا ہے (اور مارنے خوف کے)  وہ گوز مارتا جاتا ہے (اور بھاگتا ہی چلا جاتا ہے)  یہاں تک کہ اذان کی آواز نہ سنے پھر جب اذان مکمل ہو جاتی ہے تو پھر واپس آ جاتا ہے یہاں تک کہ جب نماز کی اقامت کہی جاتی ہے تو پھر پیٹھ پھیر کر بھاگتا ہے حتیٰ کہ جب اقامت بھی مکمل ہو جاتی ہے تو پھر واپس آ جاتا ہے آدمی اور اس کے دل کے درمیان وسو سے ڈالے۔ کہتا ہے کہ فلاں بات یاد کر فلاں بات یاد کر۔ وہ باتیں جو اس کو یاد نہ تھیں یہاں تک کہ آدمی بھول جاتا ہے کہ اس نے کس قدر نماز پڑھی۔ 
باب۔ اذان دیتے وقت آواز بلند کرنا (مسنون ہے)  
 (۳۷۳)۔ سیدنا ابو سعید خدریؓ کہتے ہیں کہ میں نے رسول اللہﷺ کو یہ فرماتے ہوئے سنا : ’’ جب اذان کہو تو اپنی آواز بلند کر و، اس لیے کہ مؤذن کی دور کی آواز کو (بھی) ، جو کوئی جن یا انسان یا اور کوئی سنے گا تو وہ اس کے لیے قیامت کے دن گواہی دے گا۔ ‘‘
باب۔ اذان سن کر قتال و خونریزی بند کرنا (ثابت ہے)  
 (۳۷۴) ۔ سیدنا انسؓ رسول اللہﷺ سے روایت کرتے ہیں کہ  جب آپﷺ ہمارے ساتھ کسی قوم سے جہاد کرتے تو ہم سے لوٹ مار نہ کرواتے تھے یہاں تک کہ صبح ہو جاتی اور آپﷺ انتظار کر تے۔ پس اگر اذان سن لیتے تو ان لوگوں (کے قتل)  سے رک جاتے اور اگر اذان نہ سنتے تو ان پر حملہ کر دیتے۔ 
باب۔ اذان سن کر کیا کہنا چاہیے ؟ 
 (۳۷۵) ۔ سیدنا ابو سعید خدریؓ سے روایت ہے کہ رسول اللہﷺ نے فرمایا : ’’ جب تم اذان کی آواز سنو تو اسی طرح کہو جیسے موذن کو کہہ رہا ہے۔ ‘‘
 (۳۷۶)۔ سیدنا امیر معاویہؓ نے اذان کے جواب میں اَشْھَدُ اَنَّ مُحَمَّدًا رَسُوْلُ اﷲ تک اذان کی طرح کیا اور جب (موذن نے)  حَیَّ عَلَی الصَّلاَۃ کہا تو انھوں نے لَاحَوْلَ وَ لَا قُوَّ ۃَ الاَّ باﷲ کہا اور کہا کہ میں نے نبیﷺ کو اسی طرح کہتے ہوئے سنا ہے۔ 
باب۔ اذان کے وقت کے دعا 
 (۳۷۷)۔ سیدنا جابر بن عبداللہؓ سے روایت ہے کہ رسول اللہﷺ نے فرمایا ہے : ’’ جو شخص اذان سن چکے، پھر یہ دعا پڑھے کہ : ’’ اے اللہ ! اس کا مل دعا اور قائم ہو نے والی نماز کے رب ! (ہمارے سردار)  محمدﷺ کو وسیلہ اور فضیلت عنایت فرما اور (انھیں)  وہ مقام محمود عطا فرما جس کا تو نے ان سے وعدہ کیا ہے۔ ‘‘ تو اس کو قیامت کے دن میری شفاعت نصیب ہو گی۔ ‘‘
باب۔ اذان کے بارہ میں قرعہ ڈالنا (بھی منقول ہے)  
 (۳۷۸)۔ سیدنا ابوہریرہؓ سے روایت ہے کہ رسول اللہﷺ نے فرمایا : ’’ اگر لوگ جان لیں کہ اذان میں اور پہلی صف میں کیا (ثواب)  ہے پھر قرعہ ڈالنے کے لیے بغیر اسے نہ پائیں تو ضرور قرعہ ڈالیں اور اگر جان لیں کہ اوّل وقت نماز ظہر پڑھنے میں کیا (ثواب)  ہے تو بے شک سبقت کریں اور اگر جان لیں کہ عشاء اور صبح کی نماز (با جماعت ادا کرنے)  میں کیا (ثواب)  ہے تو ضرور ان دونوں کی (جماعت)  میں آئیں اگرچہ گھٹنوں کے بل چل کر آنا پڑے۔ 
باب۔ اندھے کی اذان، جبکہ اس کے پاس کوئی وقت بتانے والا موجو د ہو۔ 
 (۳۷۹)۔ سیدنا ابن عمرؓ سے روایت ہے کہ رسول اللہﷺ نے فرمایا : ’’ بلالؓ رات کو اذان دیتے ہیں کہ پس تم لوگ کھاؤ اور پیو یہاں تک کہ ابن ام مکتوم (رضی اللہ عنہ)  اذان دیں۔ ‘‘ سیدنا ابن عمرؓ کہتے ہیں کہ سیدنا ابن ام مکتومؓ نابینا آدمی تھے، وہ اذان نہ دیتے تھے یہاں تک کہ لوگ کہتے کہ صبح ہو گئی صبح ہو گئی۔ 
باب۔ فجر کے (طلوع ہونے کے)  بعد اذان کہنی (چاہیے)  
 (۳۸۰)۔ ام المومنین حفصہؓ سے روایت ہے کہ رسول اللہﷺ (کی عادت مبارکہ تھی کہ)  جب موذن صبح کی اذن کہنے کھڑا ہو جاتا اور صبح کی اذان ہو جاتی تو دو رکعتیں ہلکی سی فرض کی اقامت (تکبیر)  ہونے سے پہلے پڑھ لیتے تھے۔ 
باب۔ (فجر کی)  اذان صبح ہونے سے پہلے (کہہ دینا)  
 (۳۸۱)۔ سیدنا ابن مسعودؓ نبیﷺ سے روایت کرتے ہیں کہ آپﷺ نے فرمایا : ’’ تم میں سے کسی کو بلال (رضی اللہ عنہ)  کی اذان اس کی سحری سے باز نہ رکھے اس لیے کہ وہ رات کو اذان کہہ دیتے ہیں تا کہ تم میں سے تہجد پڑھنے والا (بغرض آرام)  لو ٹ جائے اور تاکہ تم میں سے سونے والے کو بیدار کر دیں اور یہ نہیں ہے کہ کوئی شخص کہے کہ صبح (ہو گئی)  اور آپﷺ نے اپنی انگلیوں سے اشارہ کیا اور ان کو اوپر کی طرف اٹھایا اور پھر نیچے کی طرف جھکا دیا یہاں تک کہ اس طرح (یعنی سفیدی پھیل جائے) ، (زہیر راوی)  نے اپنی دونوں شہادت کی انگلیاں ایک دوسری کے اوپر رکھیں پھر دونوں کو اپنے داہنے اور بائیں جانب پھیلایا (یعنی اس طرح ہر طرف سفیدی پھیل جائے)  تب سمجھو کہ صبح ہو گئی۔ 
باب۔ اذان و اقامت کے درمیان (کے وقت میں)  جو کوئی چاہے (نفل)  نماز پڑھ لے۔ 
 (۳۸۲)۔ سیدنا عبداللہ بن مغفل مزنیؓ سے روایت ہے کہ رسول اللہﷺ نے فرمایا : ’’ ہر دو اذانوں کے درمیان میں ایک نماز ہے۔ ‘‘ یہ تین مرتبہ آپﷺ نے فرمایا (پھر فرمایا کہ)  : ’’ اگر کوئی پڑھنا چاہے۔ ‘‘ ایک دوسری روایت میں یوں ہے کہ نبیﷺ نے فرمایا : ’’ ہر دو اذانوں (یعنی اذان و اقامت)  کے درمیان ایک نماز ہے، ہر دو اذانوں (یعنی اذان و اقامت)  کے درمیان ایک درمیان ایک نماز ہے۔ ‘‘ پھر تیسری مرتبہ فرمایا: ’’ اگر کوئی چاہے تو (پڑھ سکتا ہے) ۔ ‘
باب۔ جس نے کہا کہ سفر میں بھی ایک ہی موذن کو اذان دینا چاہیے۔ 
 (۳۸۳)۔ سیدنا مالک بن حویرثؓ کہتے ہیں کہ ہم نبیﷺ کے پاس آئے اور ہم بیس شب و روز آپﷺ کی خدمت میں رہے اور رسول اللہﷺ نرم دل مہربان تھے جب آپﷺ نے خیال کیا کہ ہم کو اپنے گھر والوں کے پاس (پہنچنے)  کا اشتیاق ستا رہا ہے تو آپﷺ نے فرمایا : ’’ واپس لوٹ جاؤ اور ان ہی لوگوں میں رہو اور ان کو تعلیم دو اور (اچھی باتوں کا)  حکم دو اور نماز قائم کرو اور جب نماز کا وقت آ جائے تو تم میں سے کوئی شخص اذان دے اور تم میں سے جو سب سے بڑا ہو وہ تمہارا امام بنے۔ ‘‘
 (۳۸۴)۔ سیدنا مالک بن حویرثؓ کہتے ہیں کہ دو شخص نبیﷺ کے پاس سفر کے ارادے سے آئے تو ان سے نبیﷺ نے کہا : ’’ جب تم نکلو (اور نماز کا وقت آ جائے)  تو تم اذان دو پھر اقامت کہو اس کے بعد جو تم میں سے بڑا ہو وہ تمہارا امام بنے۔ ‘‘
باب۔ مسافر اگر زیادہ ہوں تو (نماز کے لیے)  اذان دیں اور اقامت (بھی)  کہیں 
 (۳۸۵)۔ سیدنا ابن عمرؓ نے بیان کیا کہ رسول اللہﷺ موذن کو حکم دے دیتے تھے کہ اذان کے بعد وہ یہ کہہ دے کہ : ’’ اپنی اپنی قیام گاہوں میں نماز پڑھ لو ‘‘ (اور جماعت کے لیے نہ آؤ)  اور ایساسردی یا بارش کی رات میں (جب)  سفر میں (ہوتے تو)  کیا کرتے۔ 
باب۔ آدمی کا یہ کہہ دینا کہ نماز جاتی رہی (کیسا ہے ؟)  
 (۳۸۶)۔ سیدنا ابوقتادہؓ کہتے ہیں کہ اس حالت میں کہ ہم نبیﷺ کے ہمراہ نماز پڑھ رہے تھے تو آپﷺ نے کچھ لوگوں کی آواز سنی۔ پس جب آپﷺ نماز پڑھ چکے تو فرمایا : ’’ تمہارا کیا حال ہے ؟ (یعنی یہ شور کیوں ہوا ؟)  ‘‘ انھوں نے عرض کی کہ ہم نے نماز کے لیے جلدی کی۔ آپﷺ نے فرمایا : ’’ ایسا نہ کرنا جب تم نماز کے لیے آؤ تو نہایت اطمینان سے آؤ پھر جس قدر نماز پاؤ اس قدر پڑھ لو اور جس قدر تم سے جاتی رہے اس کو پورا کر لو۔ ‘‘
باب۔ لوگ (نماز کے لیے)  کب کھڑے ہوں، جب (وہ)  اقامت کے وقت امام کو دیکھ لیں ؟ 
 (۳۸۷)۔ سیدنا ابوقتادہؓ کہتے ہیں کہ رسول اللہﷺ نے فرمایا : ’’ جب نماز کی اقامت کہی جائے تو تم نہ کھڑے ہو یہاں تک کہ مجھے دیکھ لو۔ ‘‘
باب۔ (اگر) اقامت کے بعد امام کو کوئی ضرورت پیش آئے تو۔ ۔ ۔ 
 (۳۸۸)۔ سیدنا انسؓ کہتے ہیں کہ ایک مرتبہ نماز کی اقامت ہو گئی اور نبیﷺ مسجد کے ایک گوشہ میں کسی شخص سے آہستہ آہستہ باتیں کر رہے تھے پس آپﷺ نماز کے لیے نہیں کھڑے ہوئے یہاں تک کہ بعض لوگ اونگھنے لگے۔ 
باب: نماز یا جماعت کا واجب ہو نا 
 (۳۸۹)۔ سیدنا ابوہریرہؓ کہتے ہیں کہ (ایک مرتبہ)  رسول اللہﷺ نے فرمایا : ’’ قسم اس کی جس کے ہاتھ میں میری جان ہے کہ یقیناً میں نے ارادہ کیا کہ لکڑیوں کو جمع کر نے کا حکم دوں پھر نماز کے لیے حکم دوں کہ اس کے لیے اذان دی جائے تو پھر کسی شخص کو حکم دوں کہ وہ لوگوں کا امام بنے اور میں کچھ لوگوں کی طرف جاؤں اور ان کے گھروں کو ان پر جلادوں۔ قسم اس کی جس کے ہاتھ میں میری جان ہے کہ اگر ان میں سے کسی کو یہ معلوم ہو جائے کہ وہ فربہ ہڈی یا دو عمدہ گوشت والی ہڈیاں پائے گا تو یقیناً عشاء کی نماز میں ضرور آئے۔ ‘‘
باب۔ نماز با جماعت کی فضیلت 
 (۳۹۰)۔ سیدنا عبداللہ بن عمرؓ سے روایت ہے کہ رسول اللہﷺ نے فرمایا : ’’ جماعت کی نماز تنہا نماز پر ستائیس درجہ (ثواب میں)  زیادہ ہے۔ ‘‘
 باب۔ فجر کی نماز با جماعت پڑھنے کی فضیلت (کا بیان)  
 (۳۹۱)۔ سیدنا ابوہریرہؓ کہتے ہیں کہ میں نے رسول اللہﷺ سے سنا : ’’ جماعت کی نماز تم میں سے کسی کو تنہا نماز سے پچیس درجے (ثواب میں)  زیادہ ہے اور رات کے فرشتے اور دن کے فرشتے فجر کی نماز میں یکجا ہوتے ہیں۔ اس کے بعد سیدنا ابوہریرہؓ کہا کرتے تھے کہ اگر تم چاہو تو یہ آیت پڑھو : ’’ یقیناً فجر کے وقت کا قرآن پڑھنا حاضر کیا گیا ہے، (یعنی فرشتے حاضر ہوتے ہیں) ۔ ‘‘ (بنی اسرائیل : ۷۸) 
 (۳۹۲)۔ سیدنا ابو موسیٰؓ کہتے ہیں کہ نبیﷺ نے فرمایا : ’’ سب لوگوں سے باعتبار ثواب نماز کے زیادہ وہی لوگ ہیں جن کی مسافت (مسجد سے)  دور رہے، پھر جن کی ان سے دور ہے اور وہ شخص جونماز کا منتظر رہے حتیٰ کہ اس کو امام کے ہمراہ پڑھے، باعتبار ثواب کے اس سے زیادہ ہے (جو جلدی سے)  نماز پڑھ کے سو جاتا ہے۔ ‘‘
 باب۔ ظہر کی نماز اوّل پڑھنے کی فضیلت (کا بیان)  
 (۳۹۳)۔ سیدنا ابوہریرہؓ سے روایت ہے کہ رسول اللہﷺ نے فرمایا : ’’ ایک شخص کسی راستے پر چلا جا رہا تھا کہ اس نے راستے میں کانٹوں کی ایک شاخ (پڑی ہوئی)  دیکھی تو اس کو ہٹا دیا۔ پس اللہ تعالیٰ نے اس کا ثواب اسے یہ دیا کہ اس کو معاف کر دیا پھر آپﷺ نے فرمایا کہ شہید پانچ لوگ ہیں جو طاعون میں مرے اور جو پیٹ کے مرض میں مرے اور جو ڈوب کر مرے اور جو دب کر مرے اور جو اللہ کی راہ میں شہید ہو۔ ‘‘ باقی حدیث گزر چکی ہے (دیکھیے حدیث : ۳۷۸)۔ 
باب۔ (مسجدجاتے وقت)  ہر ہر قدم کا ثواب (ملتا ہے)  
 (۳۹۴)۔ سیدنا انسؓ کہتے ہیں کہ بنی سلمہ نے یہ چاہا کہ اپنے مکانوں سے اٹھ کر نبیﷺ کے قریب کہیں قیام کریں تو نبیﷺ نے اس بات کو برا سمجھا کہ مدینہ کو ویران کر دیں، پس آپﷺ نے فرمایا : ’’ اے بنی سلمہ ! کیا تم اپنے قدموں (سے چل کر مسجد میں آنے)  میں ثواب نہیں سمجھتے ؟‘‘
 باب۔ عشاء کی نماز با جماعت پڑھنے کی فضیلت 
 (۳۹۵)۔ سیدنا ابوہریرہؓ کہتے ہیں کہ نبیﷺ نے فرمایا : ’’ کوئی نماز منافقوں پر فجر اور عشاء کی نماز سے زیادہ گراں نہیں گزرتی اور اگر وہ یہ جان لیں کہ ان دونوں (کے وقت پر پڑھنے)  میں کیا (ثواب)  ہے تو ضرور ان میں آئیں اگر چہ گھٹنوں کے بل (چل کر)  آنا پڑے۔ ‘‘
 باب۔ مسجد میں نماز کے انتظار میں بیٹھنے اور مسجدوں کی فضیلت 
 (۳۹۶)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا : ’’ سات (قسم کے)  آدمیوں کو اللہ اپنے سائے میں جگہ دیگا کہ جس دن سوائے اللہ کے سائے کے اور کوئی سایہ نہ ہو گا۔ (۱)  عادل حاکم اور (۲)  وہ نوجوان جو اپنے پروردگار کی عبادت میں (بچپن سے)  بڑا ہو ا ہو (۳)  وہ شخص جس کا دل مسجدوں میں لگا رہتا ہو (۴)  وہ دو اشخاص جو باہم صرف اللہ کے لیے دوستی کریں، جب جمع ہوں تو اسی کے لیے اور جب جدا ہوں تو اسی کے لیے (۵)  وہ شخص جس کو کوئی منصب اور جمال والی عورت (زنا کے لیے)  بلائے وہ یہ کہہ دے کہ میں اللہ سے ڈرتا ہوں (اس لیے نہیں آسکتا)  (۶) وہ شخص جو چھپا کر صدقہ دے یہاں تک کہ اس کے بائیں ہاتھ کو بھی نہ معلوم ہو کہ اس کا داہنا ہاتھ کیا خرچ کرتا ہے۔ (۷)  وہ شخص جو خلوت میں اللہ کو یاد کرے اور اس کی آنکھیں (آنسو ؤں سے) تر ہو جائیں۔ 
باب۔ صبح شام دونوں وقت مسجد جانے کی فضیلت 
 (۳۹۷)۔ سیدنا ابوہریرہؓ  نبیﷺ سے روایت کرتے ہیں کہ آپﷺ نے فرمایا : ’’ جو شخص صبح شام (دونوں وقت)  مسجد میں جائے، اللہ اس کے لیے جنت سے اس کی مہمانی مہیا کرے گا جب بھی صبح اور شام کو جائے گا۔ ‘‘
 باب۔ نماز کی اقامت کے بعد سوائے فرض نماز کے اور کوئی نماز نہیں پڑھنا چاہیے 
 (۳۹۸)۔ سیدنا عبداللہ بن مالک بن بحینہؓ سے جو کہ قبیلہ ازد سے تعلق رکھتے تھے، روایت ہے کہ رسول اللہﷺ نے ایک شخص کو دو (۲)  رکعت نماز پڑھتے دیکھا حالا نکہ اقامت ہو چکی تھی پس جب رسول اللہﷺ فارغ ہوئے تو لوگ اس شخص کے گرد جمع ہو گئے۔ رسول اللہﷺ نے اس شخص سے فرمایا : ’’ کیا صبح کی چار رکعتیں ہیں، کیا صبح کی چارر کعتیں ہیں ؟‘‘
 باب۔ مریض کی کتنی بیماری تک جماعت میں حاضر ہونا چاہیے ؟ 
 (۳۹۹)۔ ام المومنین عائشہ صدیقہؓ کہتی ہیں کہ جب نبیﷺ اپنے اس مرض میں جس میں آپﷺ نے وفات پائی، مبتلا ہوئے اور نماز کا وقت آیا اور اذان ہوئی تو آپﷺ نے فرمایا : ’’ ابوبکر (رضی اللہ عنہ)  سے کہہ دو کہ وہ لوگوں کو نماز پڑھا دیں۔ ‘‘ آپﷺ سے عرض کی گئی (عائشہؓ نے خود عرض کی)  کہ ابوبکرؓ نرم دل آدمی ہیں تو جب آپﷺ کی جگہ پر کھڑے ہوں گے تو (شدت غم سے)  وہ نماز نہ پڑھا سکیں گے۔ دوبارہ آپﷺ نے فرمایا لیکن پھر وہی عرض کی گئی۔ تیسری بار آپﷺ نے پھر حکم فرمایا اور فرمایا : ’’ تم تو یوسفؑ کی ہم نشین عورتوں کی طرح ہو ؟ ابو بکرؓ سے کہو کہ وہ لوگوں کو نماز پڑھا دیں۔ ‘‘چنانچہ (کہہ دیا گیا اور)  ابو بکرؓ نماز پڑھا نے چلے گئے پھر نبیﷺ نے اپنے آپ میں کچھ افاقہ محسوس کیا تو آپﷺ دو آدمیوں کے درمیان سہارا لے کر نکلے گویا کہ میں (اب بھی)  آپﷺ کے دونوں پاؤں کی طرف دیکھ رہی ہوں کہ بہ سبب (ضعف)  مرض کے زمین پر گھسٹتے ہوئے جاتے تھے۔ پس سیدنا ابو بکرؓ نے چاہا کہ پیچھے ہٹ جائیں تو نبیﷺ نے انھیں اشارہ کیا کہ تم اپنی جگہ پر رہو۔ پھر آپﷺ لائے گئے یہاں تک کہ ابو بکر صدیقؓ کے پہلو میں بیٹھ گئے۔ نبیﷺ نماز پڑھتے تھے اور ابر بکر صدیقؓ آپﷺ کی نماز کی اقتدا کرتے تھے اور لوگ سیدنا ابو بکر صدیقؓ کی نماز کی اقتدا کرتے تھے۔ ایک روایت میں ہے کہ آپﷺ ابو بکر صدیقؓ کی بائیں جانب بیٹھ گئے اور ابو بکر صدیقؓ کھڑے ہوئے نماز پڑھتے تھے۔ 
 (۴۰۰)۔ ام المومنین عائشہ صدیقہؓ ایک دوسری روایت میں کہتی ہیں کہ جب نبیﷺ بیمار ہوئے اور مرض بڑھ گیا تو آپﷺ نے اپنی بیویوں سے اجازت مانگی کہ میرے گھر میں آپﷺ کی تیمار داری کی جائے تو سب نے اجازت دے دی۔ ۔ ۔ بقیہ وہی جو ابھی گزشتہ حدیث نمبر ۳۹۹میں بیان ہوا ہے۔ 
باب۔ کیا امام، جس قدر لوگ موجود ہوں ان کے ساتھ نماز پڑھ لے اور کیا جمعہ کے دن بارش میں خطبہ پڑھے ؟ 
 (۴۰۱)۔ سیدنا ابن عباسؓ نے ایک دفعہ بارش والے دن میں جمعہ کا خطبہ پڑھا اور موذن کو جب وہ ’’حَیَّ عَلَی الصَّلاَۃ‘‘پرپہنچا، یہ حکم دیا کہہ دے ’’ اَلصَّلاۃُفی الرَّحَال‘‘ (اپنی اپنی جگہ پر نماز ادا کر لو)  تو لو گ ایک دوسرے کی طرف دیکھنے لگے گویا کہ انھوں نے (اس کو)  بُرا سمجھا تو سیدنا ابن عباسؓ نے کہا ایسا معلوم  ہوتا ہے کہ تم نے اس کو بُرا سمجھا ہے تو بے شک اس (عمل)  کو اس نے کیا ہے جو مجھ سے بہتر تھے یعنی نبیﷺ نے، بیشک جمعہ واجب ہے اور مجھے اچھا معلوم نہ ہوا کہ تمہیں حرج میں ڈالوں (کہ تم مٹی کو گھٹنوں تک روندتے آؤ)  ۔ 
 (۴۰۲)۔ سیدنا انسؓ کہتے ہیں کہ انصار میں سے ایک شخص نے نبیﷺ سے عرض کی کہ میں (معذور ہوں)  آپﷺ کے ہمراہ نماز نہیں پڑھ سکتا اور وہ موٹا آدمی تھا پس اس نے نبیﷺ کے لیے کھانا تیار کیا اور آپﷺ کو اپنے مکان میں بلایا اور آپﷺ کے لیے چٹائی بچھا دی اور چٹائی کے ایک کنارے کو دھودیا تو اس پر آپﷺ نے دو رکعت نماز پڑھی۔ اتنے میں آل جارود میں سے ایک شخص نے سیدنا انسؓ سے پوچھا کہ کیا نبیﷺ نماز چاشت پڑھا کرتے تھے ؟ تو سیدنا انسؓ نے کہا کہ میں نے سوائے اس دن کے کبھی آپﷺ کو پڑھتے نہیں دیکھتا۔ 
باب۔ جس وقت کھانا (سامنے)  آ جائے اور نماز کی اقامت ہو جائے 
 (۴۰۳)۔ سیدنا انسؓ سے روایت ہے کہ رسول اللہﷺ نے فرمایا : ’’ جب کھانا آگے رکھ دیا جائے تو مغرب کی نماز پڑھنے سے پہلے کھانا کھا لو اور اپنے کھانے کو چھوڑ کر نماز میں عجلت نہ کرو۔ ‘‘
 باب۔ جب کوئی شخص گھر کا کام کاج کر رہا ہو اور نماز کی اقامت ہو جائے تو (نماز میں شرکت کے لیے گھر سے)  نکل آئے 
 (۴۰۴)۔ ام المومنین عائشہ صدیقہ طیبہ طاہرہؓ سے پوچھا گیا کہ نبیﷺ اپنے گھر میں کیا کیا کرتے تھے ؟ وہ بولیں کہ اپنے گھر کے کام کاج یعنی اپنے گھر والوں کی خدمت میں (مصروف)  رہتے تھے پھر جب نماز کا وقت ہو جاتا تو آپﷺ نماز کے لیے تشریف لے جاتے۔ 
باب۔ صرف مسنون طریقۂ نماز سکھانے کے لیے لوگوں کو دکھا کر نماز پڑھنا (درست ہے) 
 (۴۰۵)۔ سیدنا مالک بن حویرثؓ نے کہا کہ میں تمہارے سامنے نماز پڑھتا ہوں اور میرا مقصود نماز پڑھنا نہیں بلکہ جس طرح میں نے نبیﷺ کو نماز پڑھتے دیکھا ہے اسی طرح (تمہارے دکھانے کو)  پڑھتا ہوں۔ 
باب۔ صاحب علم و فضل امامت کا زیادہ حقدار ہے 
 (۴۰۶)۔ ام المومنین عائشہ صدیقہ طیبہ طاہرہؓ سے مروی حدیث کہ رسول اللہﷺ نے فرمایا: ’’ ابوبکر صدیق (رضی اللہ عنہ)  سے کہو کہ وہ لوگوں کو نماز پڑھائیں ‘‘ پہلے گزر چکی ہے (دیکھیں حدیث : ۳۹۹)  اور اس روایت میں کہتی ہیں کہ میں نے آپﷺ سے عرض کی کہ بیشک سیدنا ابو بکر صدیقؓ جب آپﷺ کی جگہ کھڑے ہوں گے تو رونے کی وجہ سے لوگوں کو (اپنی قراء ت)  نہ سنا سکیں گے لہٰذا آپ سیدنا عمرؓ کو حکم دیجیے کہ وہ لوگوں کو نماز پڑھا دیں۔ عائشہؓ کہتی ہیں کہ میں نے حفصہؓ سے کہا کہ تم رسول اللہﷺ سے عرض کرو کہ سیدنا ابو بکر صدیقؓ جب آپﷺ کی جگہ کھڑے ہوں گے۔ تو رونے کی وجہ سے لوگوں کو (اپنی قراء ت)  نہ سنا سکیں گے۔ پس حفصہؓ نے کہہ دیا تو رسول اللہﷺ نے فرمایا : ’’ ٹھہر و! یقیناً تم لوگ یوسفؓ کی ہم نشین عورتوں کی طرح ہو۔ ‘‘ ابو بکر صدیق (رضی اللہ عنہ)  کو حکم دو کہ وہ لوگوں کو نماز پڑھا دیں۔ ‘‘ تو ام المومنین حفصہؓ نے عائشہؓ  سے کہا کہ میں نے کبھی تم سے فائدہ نہ پایا۔ 
 (۴۰۷)۔ سیدنا انسؓ کہتے ہیں کہ سیدنا ابو بکر صدیقؓ نبیﷺ کی اس بیماری میں جس میں آپﷺ نے وفات پائی تھی، لوگوں کو نماز پڑھاتے تھے یہاں تک کہ جب دو شنبہ کا دن ہو ا اور لو گ نماز میں صف بستہ تھے تو نبیﷺ نے حجرہ کا پردہ اٹھا یا اور ہم لوگوں کی طرف کھڑے ہو کر دیکھنے لگے (اس وقت)  آپﷺ کا چہرۂ مبارک گویا مصحف کا صفحہ تھا پھر آپﷺ بشاشت سے مسکرائے ہم لوگوں نے خوشی کی وجہ سے چاہا کہ نبیﷺ کے دیکھنے میں مشغول ہو جائیں اور سیدنا ابو بکر صدیقؓ اپنے الٹے پاؤں پیچھے ہٹ آئے تاکہ صف میں مل جائیں۔ وہ سمجھے کہ نبیﷺ نماز کے لیے آنے والے ہیں۔ پس آپﷺ نے ہماری طرف اشارہ کیا کہ اپنی نماز پوری کر لو اور آپﷺ نے پردہ ڈال دیا اسی دن آپﷺ نے وفات پائی۔ 
باب۔ جو شخص لوگوں کی امامت کے لیے جائے اتنے میں امام اول آ جائے (تو کیا کرنا چاہیے ؟) 
 (۴۰۸)۔ سیدنا سہل بن سعد ساعدیؓ سے روایت ہے کہ رسول اللہﷺ بنی عمرو بن عوف کی طرف ان میں باہم صلح کر انے کے لیے تشریف لے گئے، اتنے میں نماز کا وقت ہو گیا تو موذن، امیر المومنین ابو بکر صدیقؓ کے پاس آیا اور ان سے کہا کہ اگر آپ لوگوں کو نماز پڑھا دیں تو میں اقامت کہوں ؟ انھوں نے کہا ہاں۔ پس صدیق اکبرؓ نماز پڑھانے لگے تو اتنے میں رسول اللہﷺ تشریف لے آئے اور لوگ نماز میں مشغول تھے، پس آپﷺ (صفوں میں)  داخل ہوئے یہاں تک کہ (پہلی)  صف میں جا کر ٹھہر گئے اور لو گ تالی بجانے لگے اور صدیق اکبرؓ اپنی نماز میں ادھر ادھر نہ دیکھتے تھے لیکن جب لوگوں نے زیادہ تا لیاں بجائیں تو انھوں نے پیچھے دیکھا تو رسول اللہﷺ کو پایا تو رسول اللہﷺ نے انھیں اشارہ کیا کہ تم اپنی جگہ پر کھڑے رہو تو سیدنا ابو بکرؓ نے اپنے دونوں ہاتھ الٹا کے اور اس بنا ء پر کہ انھیں رسول اللہﷺ نے یہ حکم دیا اللہ کا شکر ادا کیا پھر ابو بکر صدیقؓ پیچھے ہٹ گئے، یہاں تک کہ صف میں آ گئے اور رسول اللہﷺ آگے بڑھ گئے اور آپﷺ نے نماز پڑھائی۔ پھر جب آپﷺ فارغ ہوئے تو فرمایا : ’’ اے ابو بکر ! جب میں نے تم کو حکم دیا تھا تو تم کیوں نہ کھڑے رہے ؟‘‘ تو سیدنا ابو بکرؓ نے عرض کہ ابو قحافہ کے بیٹے کی مجال نہیں ہے کہ رسول اللہﷺ کے آگے  نماز پڑھائے پھر رسول اللہﷺ نے فرمایا : ’’ کیا سبب ہے کہ میں نے تم کو دیکھا تم نے تالیاں بکثرت بجائیں ؟ (دیکھو)  جب کسی کو نماز میں کوئی بات پیش آ جائے تو اسے چاہیے کہ سبحان اللہ کہہ دے کیونکہ وہ سبحان اللہ کہہ دے گا تو اس کی طرف التفات کیا جائے گا اور تالی بجانا تو صرف عورتوں کے لیے (جائز)  ہے۔ ‘‘
 باب۔ امام اسی لیے بنایا گیا ہے کہ اس کی اقتداء کی جائے 
 (۴۰۹)۔ ام المومنین عائشہ صدیقہ طیبہ طاہر ہؓ کہتی ہیں کہ جب رسول اللہﷺ بیمار ہوئے تو آپﷺ نے پوچھا : ’’ کیا لوگ نماز پڑھ چکے ہیں ؟‘‘ ہم نے عرض کی کہ نہیں، اے اللہ کے رسولﷺ ! وہ تو آپﷺ کے منتظر ہیں۔ آپﷺ نے فرمایا : ’’ میرے لیے طشت میں پانی رکھ دو (میں نہاؤں گا) ۔ ‘‘ ام المومنین عائشہ صدیقہؓ کہتی ہیں کہ ہم نے ایسا ہی کیا۔ پس آپﷺ نے غسل فرمایا پھر کھڑا ہونا چاہا مگر بے ہوش ہو گئے۔ اس کے بعد ہوش آیا تو آپﷺ نے پھر فرمایا : ’’ کیا لوگ نماز پڑھ چکے۔ ؟‘‘ ہم نے عرض کی نہیں، اللہ کے رسولﷺ ! وہ آپﷺ کے منتظر ہیں۔ آپﷺ نے فرمایا : ’’ میرے لیے طشت میں پانی رکھ دو۔ (چنانچہ رکھ دیا گیا)  پس آپﷺ نے غسل فرمایا پھر کھڑا ہونا چاہا مگر بے ہوش ہو گئے پھر ہو ش آیا تو فرمایا : ’’ کیا لوگ نماز پڑھ چکے ؟ ‘‘ ہم نے عرض کی کہ نہیں، اللہ کے رسولﷺ ! وہ آپﷺ کے منتظر ہیں آپﷺ نے فرمایا : ’’ میرے لیے طشت میں پانی رکھ دو۔ ‘‘ پس آپﷺ اٹھے اور غسل کیا پھر کھڑا ہونا چاہا مگر بے ہوش ہو گئے۔ پھر جب افاقہ ہوا تو پوچھا : ’’ کیا لوگ نماز پڑھ چکے ہیں۔ ‘‘ ہم نے عرض کی نہیں، اے اللہ کے رسولﷺ ! وہ آپﷺ کے منتظر ہیں  اور لوگ مسجد میں ٹھہرے ہوئے نبیﷺ کا عشاء کی نماز کے لئے انتظار کر رہے تھے۔ پھر نبیﷺ نے سیدنا ابوبکر صدیقؓ کے پاس (کہلا) بھیجا کہ لوگوں کو نماز پڑھائیں چنانچہ قاصد ان کے پاس پہنچا اور اس نے کہا کہ رسول اللہﷺ آپ کو حکم دیتے ہیں کہ آپ لوگوں کو نماز پڑھائیں۔ سیدنا ابوبکر صدیقؓ بولے اور وہ ایک نرم دل انسان تھے،کہ اے عمرؓ! آپ لوگوں کو نماز پڑھا دیں تو سیدنا عمرؓ نے ان سے کہا کہ آپ اس کے زیادہ حق دار ہیں۔ تب سیدنا ابوبکر صدیقؓ نے ان بقیہ دنوں میں نماز پڑھائی۔ باقی حدیث اوپر گزر چکی ہے (دیکھئے حدیث :۳۹۹) 
 (۴۱۰)۔ ام المؤمنین عائشہ صدیقہ رضی اللہ عنھا کی حدیث کہ رسول اللہﷺ نے بحالت مرض اپنے گھر میں نماز پڑھی،پہلے گزر چکی ہے اور اس روایت میں کہتی ہیں کہ نبیﷺ نے فرمایا : ’’جب امام بیٹھ کر نماز پڑھے تو تم بھی بیٹھ کر نماز پڑھو۔ ‘‘ (لیکن یہ حکم بعد میں منسوخ ہو گیا تھا دیکھیے حدیث:۳۹۹) 
باب۔ امام کے پیچھے مقتدی کب سجدہ کرے ؟ 
 (۴۱۱)۔ سیدنا بَراء (بن عازبؓ)   نے بیان کیا کہ جب نبیﷺ سَمعَ اﷲُ لَمَنْ حَمدَہُ کہتے تو ہم میں سے کوئی شخص اپنی پیٹھ اس وقت تک نہ جھکا تا جب تک کہ نبیﷺ سجدہ میں نہ چلے جا تے۔ آپﷺ کے بعد ہم لوگ سجدے میں جاتے تھے۔ 
باب۔ امام سے پہلے سر اٹھانا گناہ (عظیم) ہے 
 (۴۱۲)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا : ’’ تم میں سے کوئی شخص جو اپنا سر امام سے پہلے اٹھا لیتا ہے، تو کیا وہ اس بات کا خوف نہیں کرتا کہ اللہ تعالیٰ اس کے سر کو گدھے کا (سا)  سر بنا دے یا اس کی صورت گدھے کی (سی)  صورت کر دے ؟ ‘‘
 باب۔ غلام، آزاد کردہ شخص اور جو بالغ نہ ہو، ان کی امامت کا بیان 
 (۴۱۳)۔ سیدنا انسؓ نبیﷺ سے روایت کرتے ہیں کہ آپﷺ نے فرمایا : ’’ سنو ! اطاعت کرو ! اگرچہ کوئی حبشی (تم پر)  حاکم بنا دیا جائے اور جس کا سر سوکھے انگور کے برابر ہو۔ ‘‘
 باب۔ جب امام (نماز کو)  پورا نہ کرے لیکن مقتدی پورے (طور پر)  کریں 
 (۴۱۴)۔ سیدنا ابوہریرہؓ سے روایت ہے کہ رسول اللہﷺ نے فرمایا : ’’ یہ لوگ جو تمہیں نماز پڑھاتے ہیں اگر ٹھیک پڑھائیں گے تو تمہارے لیے ثواب ہے اور اگر وہ غلطی کریں گے تو تمہارے لیے تو ثواب ہی ہے اور ان پر گناہ ہے۔ ‘‘
 باب: جب دو (آدمی نماز پڑھتے)  ہوں تو مقتدی کو امام کے داہنی طرف اس کے پہلو میں (اس کے)  برابر کھڑا ہونا چاہیے 
 (۴۱۵)۔ سیدنا ابن عباسؓ سے مروی حدیث کہ ایک شب وہ اپنی خالہ ام المومنین میمونہؓ کے ہاں ٹھہرے تھے،گزر چکی ہے (دیکھیے حدیث : ۱۴۲) اور اس روایت میں فرماتے ہیں کہ ’’ پھر رسول اللہﷺ سو گئے یہاں تک کہ سانس کی آواز آنے لگی۔ اس کے بعد موذن آپﷺ کے پاس آیا تو اورآپﷺ باہر تشریف لے گئے اور نماز فجر ادا کی اور وضو نہیں کیا۔ (اس حدیث میں ابن عباسؓ کا نبیﷺ کے ساتھ دائیں جانب کھڑے ہو کر نماز پڑھنے کا ذکر ہے)  
باب۔ جب امام (نماز کو)  طول دے اور کسی شخص کو کچھ ضرورت ہو اور وہ (نماز توڑ کو)  چلا جائے (اور کہیں اور)  نماز پڑھ لے (تو جائز ہے)  
 (۴۱۶)۔ سیدنا جابر بن عبداللہؓ سے روایت ہے کہ سیدنا معاذ بن جبلؓ نبیﷺ کے ہمراہ (عشاء)  کی نماز پڑھتے اس کے بعد واپس جاتے تو اپنی قوم کی امامت کرتے (ایک مرتبہ)  انھوں نے عشاء کی نماز پڑھائی تو سورۂ بقرہ پڑھی۔ ایک شخص (نماز توڑ کر)  چل دیا تو اس سے سیدنا معاذؓ کو بڑا دکھ ہو ا۔ یہ خبر نبیﷺ کو پہنچی تو آپﷺ نے معاذؓ سے تین مرتبہ فرمایا : ’’ فتان، فتان، فتان ‘‘ (فتنا ڈالنے والا)  یا یہ فرمایا : ’’ فاتن، فاتن، فاتن ‘‘ (یعنی فتنہ پرداز)  اور آپﷺ نے معاذؓ کو اوسا مفصل کی دو سورتوں (کے پڑھنے)  کا حکم دیا۔ 
باب۔ امام کو قیام میں تخفیف کرنا (چاہیے)  اور رکوع وسجود کو پورا کر نا (چاہیے)  
 (۴۱۷)۔ سید نا ابو مسعودؓ کہتے ہیں کہ ایک شخص نے کہا کہ یا رسول اللہ! اللہ کی قسم میں صبح کی نماز سے صرف فلاں شخص کے باعث پیچھے رہ جاتا ہوں کیونکہ وہ ہمیں نماز لمبی پڑھاتا ہے۔ پس میں نے رسول اللہﷺ کو کبھی نصیحت (کے وقت)  اس دن سے زیادہ غضبناک نہیں دیکھا اس کے بعد آپﷺ نے فرمایا : ’’ تم میں کچھ لوگ (آدمیوں کو عبادت سے)  نفرت دلانے والے ہیں۔ پس جو شخص تم میں سے لوگوں کو نماز پڑھائے تو چاہیے کہ وہ تخفیف کیا کرے کیونکہ مقتدیوں میں ضعیف (بھی ہوتے)  ہیں اور بوڑھے بھی اور صاحب حاجت (بھی) ۔ 
 (۴۱۸)۔ سیدنا جابر بن عبداللہؓ (۴۱۶نمبر حدیثِ معاذ جو اوپر گزر چکی ہے کے تحت)  کہتے ہیں کہ نبیﷺ نے فرمایا کہ ’’ تو نے ﴿سَبِّعِ اسْمَ رَبِّکَ الاَ عْلٰی ﴾اور ﴿وَالشَّمْسِ وَضُحٰھَا ﴾ اور ﴿وَالَّیْلِ اِذَا یَغْشیٰ﴾ کے ساتھ نماز کیوں نہ پڑھا دی ؟
 باب۔ نماز میں اختصار کر نا اور اس کو کامل کرنا سنت ہے 
 (۴۱۹)۔ سیدنا انسؓ کہتے ہیں کہ نبیﷺ مختصر نماز پڑھتے اور اس کو کامل (ادا)  کرتے تھے۔ 
باب۔ جو شخص بچے کے رونے سے نماز کو مختصر کر دے 
 (۴۲۰)۔ سیدنا ابوقتادہؓ نبیﷺ سے روایت کرتے ہیں کہ آپﷺ نے فرمایا کہ میں نماز میں کھڑا ہوتا ہوں تو چاہتا ہوں کہ اس میں طول دوں لیکن بچے کے رونے کی آواز سن کر میں اپنی نماز میں اختصار کر دیتا ہوں، اس امر کو برا سمجھ کر کہ میں اس کی ماں کی تکلیف کا باعث ہو جاؤں گا۔ 
باب۔ صفوں کا برابر کرنا خواہ اقامت کہتے وقت یا اقامت کے بعد 
 (۴۲۱)۔ سیدنا نعمان بن بشیرؓ کہتے ہیں کہ نبیﷺ نے فرمایا: ’’ صفوں کو برابر کر لو ورنہ اللہ تعالیٰ تمہارے چہروں کو الٹ دے گا۔ ‘‘
 باب۔ صفوں کا برابر کرتے وقت امام کا لوگوں کی طرف متوجہ ہونا (ثابت ہے) 
 (۴۲۲)۔ سیدنا انسؓ کہتے ہیں کہ نبیﷺ نے فرمایا : ’’ تم لوگ اپنی صفوں کو درست کر لو اور مل کر کھڑے ہو جاؤ، میں تمہیں اپنی پیٹھ سے (بھی)  دیکھتا ہوں۔ ‘‘ 
باب۔ جب امام اور لوگوں کے درمیان کوئی دیوار یا سترہ ہو (تو نماز ہو جائے گی)  
 (۴۲۳)۔ ام المومنین عائشہ صدیقہؓ کہتی ہیں کہ رسول اللہﷺ نماز تہجد اپنے حجرے میں پڑھا کرتے تھے اور حجرے کی دیوار چھوٹی تھی تو لوگوں نے نبیﷺ کا جسم دیکھ لیا اور کچھ لوگ آپﷺ کی نماز کی اقتداء کرنے کھڑے ہو گئے پھر صبح ہوئی تو انھوں نے اس کا چرچا کیا پھر دوسری رات کو آپﷺ کھڑے ہوئے تو کچھ لوگ آپﷺ کی اقتداء میں اس رات بھی کھڑے ہو گئے۔ دو رات یا تین رات لوگوں نے یہاں تک کہ جب اس کے بعد رات ہوئی تو رسول اللہﷺ گھر میں بیٹھ رہے اور نماز پڑھنے نہیں نکلے۔ صبح کو لوگوں نے اس کا ذکر کیا تو آپﷺ نے فرمایا : ’’ میں نے اس بات کا خوف کیا کہ (اس التزام کی وجہ سے کہیں)  نماز (تہجد)  تم پر فرض (نہ)  کر دی جائے۔ ‘‘
 باب۔ نماز تہجد  (رات کی نماز کا بیان)  
 (۴۲۴)۔ سیدنا زید بن ثابتؓ سے اس حدیث میں (حدیث : ۴۲۳ سے اتنا زیادہ)  روایت ہے کہ رسول اللہﷺ (صبح کو تشریف لائے اور)  فرمایا: ’’ میں نے جو تمہارا فعل دیکھا اسے سمجھ لیا (یعنی تم کو عبادت کا شوق ہے)  تو اے لوگو ! اپنے گھروں میں نماز پڑھو کیونکہ آدمی کی نمازوں میں افضل نماز وہ ہے جو اس کے گھر میں ہو سوائے فرض نماز کے۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


نماز کے مسائل 
 باب۔ پہلی تکبیر میں نماز شروع کرنے کے ساتھ دونوں ہاتھوں کا کندھوں تک اٹھا نا 
 (۴۲۵)۔ سیدنا عبداللہ ابن عمرؓ سے روایت ہے کہ رسول اللہﷺ جب نماز شروع فرماتے تو اپنے دونوں ہاتھوں کو اپنے دونوں شانوں یعنی کندھوں کے برابر اٹھاتے اور جب رکوع کے لیے تکبیر کہتے اور جب رکوع سے اپنا سر اٹھاتے تب بھی دونوں ہاتھ اسی طرح اٹھاتے اور سَمِعَ اﷲُ لِمَنْ حَمِدَہ رَبَّنَا وَلَکَ الْحَمْدُ کہتے اور (دونوں)  سجدوں میں یہ (عمل)  نہ کرتے تھے۔ 
 نافع بیان کرتے ہیں کہ سیدنا عبداللہ بن عمرؓ  جب نماز میں داخل ہوتے تو پہلے تکبیر تحریمہ کہتے اور ساتھ ہی رفع الیدین کرتے۔ اسی طرح جب وہ رکوع کرتے تب اور جب ’’سمع اللہ لمن حمدہ ‘‘کہتے تب بھی دونوں ہاتھوں کو اٹھاتے اور جب قعدۂ اولیٰ سے اٹھتے تب بھی رفع الیدین کرتے۔ آپ نے اس فعل کو نبی کریمﷺ تک پہنچایا۔ (کہ آنحضرتﷺ اسی طرح نماز پڑھا کرتے تھے)  
 باب۔ نماز میں داہنے ہاتھ کو بائیں ہاتھ کے اوپر رکھنا 
 (۴۲۶)۔ سیدنا سہل بن سعدؓ کہتے ہیں کہ لوگوں کو (نبیﷺ کی طرف سے)  یہ حکم دیا جاتا تھا کہ نماز میں داہنا ہاتھ بائیں کلائی پر رکھیں۔ 
 باب۔ اس کا بیان کہ تکبیر (تحریمہ)  کے بعد کیا پڑھے 
 (۴۲۷)۔ سیدنا انس بن مالکؓ سے روایت ہے کہ نبیﷺ اور ابو بکر صدیقؓ و عمر فاروقؓ نماز کی ابتداء﴿اَلْحَمْدُ ﷲِ رَبِّ الْعَالْمِیْنَ ﴾سے کیا کرتے تھے۔ 
 (۴۲۸)۔ سیدنا ابو ہریرہؓ کہتے ہیں کہ رسول اللہﷺ تکبیر اور قرأت کے درمیان میں کچھ سکوت فرماتے تھے۔ میں نے عرض کی کہ یا رسول اللہ !میرے ماں باپ آپﷺ پر فدا ہوں تکبیر اور قرأت کے مابین سکوت کرنے میں آپﷺ کیا پڑھتے ہیں ؟ تو آپﷺ نے فرمایا : ’’ میں (یہ دعا)  پڑھتا ہوں ’’ اے اللہ ! میرے اور میرے گناہوں کے درمیان ایسا فاصلہ کر دے جیسا کہ تو نے مشرق اور مغرب کے درمیان کر دیا ہے، اے اللہ ! مجھے گناہوں سے پاک کر دے جیسے سفید کپڑا میل سے صاف کیا جاتا ہے، اے اللہ ! میرے گناہوں کو پانی اور بَرف اور اولوں سے دھو ڈال۔ ‘‘
(۴۲۹)۔ سیدنا اسماء بنت ابو بکر صدیقؓ سے مروی، نماز کسوف کے بارے میں حدیث گزر چکی ہے۔ (دیکھیے حدیث : ۷۶)۔ اس روایت میں کہتی ہیں کہ رسول اللہﷺ نے فرمایا : ’’ اس وقت جنت میرے قریب ہو گئی تھی حتیٰ کہ اگر میں اس پر جرأت کرتا تو اس کے خوشوں میں سے کوئی خوشہ تمہارے پاس لے آتا اور دوزخ بھی میرے قریب ہو گئی تھی یہاں تک کہ میں کہنے لگا کہ اے میرے پروردگار ! کیا میں ان لوگوں کے ہمراہ (رکھا جاؤں گا ؟)  پس یکایک ایک عورت پر میری نظر پڑی۔ ‘‘ مجھے خیال ہے کہ آپﷺ نے فرمایا : ’’ اس کو ایک بلی پنجہ مار رہی تھی، میں نے کہا اس کو کیا ہوا ؟ تو لوگوں نے کہا کہ اس نے بلی کو باندھ رکھا تھا یہاں تک کہ وہ بھوک سے مر گئی۔ یہ (عورت)  نہ اس کو کھلاتی تھی اور نہ اس کو چھوڑتی تھی کہ وہ زمین کے کیڑے مکوڑے (جیسے چوہے وغیرہ کھا لیتی)  (نافع کو شک ہے کہ خَشِیْشِ یا خَشَاشِ الْاَ رْضِ کہا) 	۔ 
 (۴۳۰)۔   اصل نسخہ کی   ’’۴۲۹اور ۴۳۰ ‘‘ احادیث اکٹھی کر دی گئی ہیں۔ (ابن ابراہیم) ۔ 
 باب۔ نماز میں امام کی طرف نظر اٹھانا (جائز ہے)  
 (۴۳۱)۔ سیدنا خبابؓ سے پوچھا گیا کہ رسول اللہﷺ ظہر اور عصر (کی نماز)  میں (کچھ)  پڑھتے تھے ؟ خبابؓ نے کہا ہاں۔ پوچھا گیا کہ آپ کس بات سے اس کی تمیز کرتے تھے ؟ تو خبابؓ نے فرمایا کہ آپﷺ کی ڈاڑھی مبارک کے ہلنے سے۔ 
 باب۔ نماز میں آسمان کی طرف نظر اٹھا نا (جائز نہیں)  
 (۴۳۲)۔ سیدنا انس بن مالکؓ کہتے ہیں کہ نبیﷺ نے فرمایا : ’’لوگوں کو کیا ہوا ہے کہ اپنی نماز میں اپنی نظر آسمان کی طرف اٹھاتے ہیں ؟ پس اس کے بارے میں آپﷺ کی گفتگو بہت سخت ہو گئی یہاں تک کہ آپﷺ نے فرمایا : ’’ اس سے باز آئیں ور نہ ان کی بینائیاں لے لی جائیں گی۔ ‘‘
 باب۔ نماز میں ادھر ادھر دیکھنا کیسا ہے ؟ 
 (۴۳۴)۔ ام المومنین عائشہ صدیقہؓ نے رسول اللہﷺ سے سوال کیا کہ نماز میں ادھر ادھر دیکھنا کیسا ہے تو آپﷺ نے فرمایا : ’’ یہ شیطان کی جھپٹ ہے وہ آدمی کی نماز پر ایک جھپٹ مارتا ہے۔ ‘‘
 باب۔ امام اور مقتدی (دونوں)  کے لیے تمام نمازوں میں (سورۂ فاتحہ)  قرأت واجب ہے 
 (۴۳۴)۔ سیدنا جابر بن سمرہؓ کہتے ہیں کہ اہل کوفہ نے امیر المومنین عمر فاروق سے سیدنا سعدؓ کی شکایت کی تو امیر المومنین نے سعدؓ کو معزول کر دیا اور سیدنا عمارؓ کو ان لوگوں کا حاکم بنایا، ان لوگوں نے (سیدنا سعدؓ کی بہت سی)  شکایتیں کیں یہاں تک کہ انھوں نے بیان کیا کہ وہ اچھی طرح نماز نہیں پڑھاتے تو امیر المومنینؓ نے ان کو بلا بھیجا اور کہا کہ اے ابو اسحاق ! (سعدؓ کی یہ کنیت ہے)  یہ لوگ کہتے ہیں کہ تم نماز اچھی نہیں پڑھاتے تو انھوں نے کہا کہ سنو ! میں اللہ کی قسم ان کو رسول اللہﷺ کی نماز کے مثل نماز پڑھاتا تھا۔ پہلی دو رکعتوں میں زیادہ دیر لگاتا تھا اور اخیر کی دو رکعتوں میں تخفیف کرتا تھا۔ سیدنا عمرؓ نے فرمایا کہ اے ابو اسحاق ! تمہاری نسبت ایسا ہی خیال تھا پھر سیدنا عمرؓ نے ایک شخص یا ایک وفد کو سیدنا سعدؓ کے ہمراہ کوفہ بھیجا تا کہ وہ کوفہ والوں سے سیدنا سعدؓ کی بابت پوچھیں (چنانچہ وہ گئے)  اور انھوں نے کوئی مسجدنہیں چھوڑی کہ جس میں سعدؓ کی کیفیت نہ پوچھی ہو اور سب لوگ ان کی عمدہ تعریف کرتے رہے، یہاں تک کہ بنی عبس کی مسجد میں گئے تو ان میں سے ایک شخص کھڑا ہو گیا، اس کو اسامہ بن قتادہ کہتے تھے اور اس کی کنیت ابو سعدہ تھی، اس نے کہا جب تم نے ہمیں قسم دلائی تو (مجبور ہو کر میں کہتا ہوں)  کہ سعد (رضی اللہ عنہ)  لشکر کے ہمراہ (جہا د کو خود)  نہ جاتے تھے اور (غنیمت کی)  تقسیم برا بر نہ کرتے تھے اور فیصلے میں انصاف (بھی)  نہیں کرتے تھے۔ سعدؓ (یہ سن کر)  کہنے لگے کہ دیکھ میں تین بد دعائیں تجھ کو دیتا ہوں کہ اے اللہ ! اگر یہ بندہ جھوٹا ہو اور نمود و نمائش کے لیے (اس وقت)  کھڑا ہوا ہو تو اس کی عمر بڑھا دے اور اس کی فقیری بڑھا دے اور اس کو فتنوں میں مبتلا کر دے۔ (چنانچہ ایسا ہی ہوا)  اور اس کے بعد جب اس سے (اس کا حال)  پوچھا جاتا تھا تو کہتا کہ ایک بڑی عمر والا بوڑھا ہوں، فتنوں میں مبتلا، مجھے سعدؓ کی بد دعا لگ گئی۔  عبدالملک (راویِ حدیث)  کہتے ہیں کہ میں نے اس کو اب اس حال میں دیکھا ہے اس کی دونوں ابرو اس کی آنکھوں پر بڑھاپے کے سبب سے جھکی پڑی ہیں، وہ راستوں میں لڑکیوں کو چھیڑتا ہے اور ان پر دست درازی کرتا ہے  
 (۴۳۵)۔ سیدنا عبادہ بن صامتؓ سے روایت ہے کہ رسول اللہﷺ نے فرمایا : ’’ اس شخص کی نماز نہیں ہوتی جو سورۃ فاتحہ نہ پڑھے۔ ‘‘
 (۴۳۶)۔ سیدنا ابوہریرہؓ سے روایت ہے کہ رسول اللہﷺ (ایک مرتبہ)  مسجد میں تشریف لے گئے، اسی وقت ایک شخص آیا اور اس نے نماز پڑھی، اس کے بعد نبیﷺ کو سلام کیا۔ آپﷺ نے (سلام کا)  جواب دیا اور فرمایا : ’’ جا نماز پڑھ کیونکہ تو نے نماز نہیں پڑھی۔ ‘‘ پس وہ لوٹ گیا اور اس نے نماز پڑھی جیسا کہ اس نے (پہلے)  پڑھی تھی، پھر واپس آیا اور نبیﷺ کو سلام کیا تو آپﷺ نے فرمایا : ’’ جانماز پڑھ کیونکہ تو نے نماز نہیں پڑھی۔ ‘‘ (اسی طرح)  تین مرتبہ (ہوا)  تب وہ بولا کہ ’’ قسم اس کی جس نے آپ کو حق کے ساتھ بھیجا ہے، میں اس سے بہتر نماز ادا نہیں کر سکتا، لہٰذا آپ مجھے سکھا دیجیے۔ ‘‘ تو آپﷺ نے فرمایا : ’’ جب تم نماز کے لیے کھڑے ہو تو تکبیر کہو اس کے بعد جو تمہیں قرآن سے یاد ہو اس کو پڑھو، پھر رکوع میں اطمینان سے رہو پھر سر اٹھاؤ یہاں تک کہ سیدھے کھڑے ہو جاؤ پھر سجدہ کرو یہاں تک کہ سجدے میں اطمینان سے رہو، پھر سر اٹھاؤ یہاں تک کہ اطمینان سے بیٹھ جاؤ اور اپنی پوری نماز میں اسی طرح کرو۔ ‘‘
 باب۔ (نماز)  ظہر میں قرأت (ثابت ہے)  
 (۴۳۷)۔ سیدنا ابو قتادہؓ کہتے ہیں کہ نبیﷺ نماز ظہر کی پہلی دو رکعتوں میں سورۂ فاتحہ اور (کوئی اور)  دو سورتیں پڑھتے تھے۔ پہلی رکعت میں لمبی قرأت کرتے تھے اور دوسری میں (اس سے)  چھوٹی سورت پڑھتے تھے اور کبھی کبھی کوئی آیت ہمیں سنا دیتے تھے اور عصر کی نماز میں سورۂ فاتحہ اور کوئی دوسورتیں، پہلی رکعت میں لمبی (سورت پڑھتے تھے)  اور دوسری میں اس سے چھوٹی (سورت)  اور صبح کی نماز کی پہلی رکعت میں (بھی)  بڑی سورت پڑھتے تھے اور دوسری رکعت میں (اس سے)  چھوٹی سورت پڑھتے تھے۔ 
 باب۔ مغرب (کی نماز)  میں قرآن پڑھنا (ثابت ہے)  
 (۴۳۸)۔ سیدنا عبداللہ بن عباسؓ کہتے ہیں کہ (میری والدہ)  ام افضلؓ نے (ایک مرتبہ نماز میں)  مجھے ﴿وَالْمُرْسَلاَتِ عُرْفاً﴾ پڑھتے سنا تو کہنے لگیں کہ اے میرے بیٹے ! تو نے یہ سورت پڑھ کر مجھے یاد دلا دیا کہ یہی آخری سورت ہے جو میں نے رسول اللہﷺ سے سنی، آپﷺ اس کو مغرب کی نماز میں پڑھتے تھے۔ 
 (۴۳۹)۔ سیدنا زید بن ثابتؓ کہتے ہیں کہ میں نے نبیﷺ کو مغرب کی نماز میں دو بڑی سورتوں میں سے ایک بڑی سورت پڑھتے ہوئے سنا۔ 
 باب۔ (نماز)  مغرب میں بلند آواز سے پڑھنا (چاہیے)  
 (۴۴۰)۔ سیدنا جبیر بن مطعمؓ کہتے ہیں کہ میں نے رسول اللہﷺ کو مغرب میں سورۂ طور پڑھتے سنا۔ 
 باب۔ عشاء (کی نماز)  میں سجدے والی سورت کا پڑھنا 
 (۴۴۱)۔ سیدنا ابوہریرہؓ کہتے ہیں کہ میں نے ابو القاسمﷺ نے پیچھے نماز پڑھی تو انھوں نے ﴿اِذَا السَّمَآ ئُ انْشَقَّتْ﴾پڑھی اور (اس سورت کے اس مقام پر)  سجدہ کیا، لہٰذا میں ہمیشہ اس میں سجدہ کرتا رہوں گا یہاں تک کہ ان سے جاملوں۔ 
 باب۔ (نماز)  عشاء میں قرآن پڑھنا (ثابت ہے)  
 (۴۴۲)۔ سیدنابراءؓ کہتے ہیں کہ نبیﷺ کسی سفر میں تھے اور آپﷺ نے عشاء (کی نماز)  میں ﴿وَالتِّیْنِ وَالزَّ یْتُوْنِ ﴾ پڑھی۔ اور ایک دوسری روایت میں کہتے ہیں کہ میں نے آپﷺ سے زیادہ خوش آواز یا اچھا پڑھنے سے والا نہیں سنا۔ 
 باب۔ فجر (کی نماز)  میں قرآن پڑھنا (ثابت ہے)  
 (۴۴۳)۔ سیدنا ابوہریر ہؓ کہتے ہیں کہ تمام نمازوں میں قرآن پڑھا جاتا ہے پھر جن (نمازوں)  میں رسول اللہﷺ نے (بلند آواز سے پڑھ کر)  ہمیں سنایا (ان میں)  ہم (بھی)  تم کو سناتے ہیں اور جن میں (آہستہ آواز سے پڑھ کر)  ہم سے چھپایا (ان میں)  ہم (بھی)  تم سے چھپاتے ہیں اور اگر سورۂ فاتحہ سے زیادہ نہ پڑھو  تو بھی کافی ہے اور اگر زیادہ پڑھ لو تو بہتر ہے۔ 
 باب۔ نماز فجر کی قرأت کا بلند آواز سے پڑھنا 
 (۴۴۴)۔ سیدنا ابن عباسؓ کہتے ہیں کہ (ایک دن)  نبیﷺ اپنے چند اصحاب کے ہمراہ عکاظ کے بازار کی طرف ارادہ کر کے چلے اور (اس وقت)  شیاطین کے اور آسمان کی خبروں کے درمیان حجاب کیا جا چکا تھا اور ان پر شعلے پھینکے جاتے تھے۔ پس شیاطین اپنی قوم کے پاس لوٹ آئے۔ قوم نے کہا تمہیں کیا ہوا ہے ؟ (اب کی مرتبہ کوئی چیز نہیں لائے)  تو شیاطین نے کہا کہ ہمارے اور آسمانی خبروں کے درمیان رکاوٹ کھڑی کر دی گئی ہے اور اب ہم پر شعلے بر سائے جا رہے ہیں۔ قوم نے کہا تمہارے اور آسمانی خبروں کے درمیان کسی ایسی چیز نے حجاب پیدا کر دیا ہے جو ابھی ظاہر ہوئی ہے لہٰذا روئے زمین پر مشرق و مغرب میں سفر کرو اور دیکھو کہ وہ کیا چیز ہے جس نے تمہارے اور آسمانی خبر کے درمیان حجاب ڈال دیا۔ چنانچہ وہ لوگ اس تلاش میں نکلتے تو جو لوگ (ان میں سے)  تہامہ کی طرف آئے تھے وہ نبیﷺ کے پاس آئے اور آپﷺ (اس وقت مقام)  نخلہ میں تھے، عکاظ کے بازار جا نے کا ارادہ رکھتے جا رہے تھے اور آپﷺ (اس وقت)  اپنے اصحاب کے ہمراہ فجر کی نماز پڑھ رہے تھے جب ان جنوں نے قرآن کو سنا تو اس کو سنتے ہی رہ گئے، کہنے لگے کہ اللہ کی قسم ! یہی ہے جس نے تمہارے اور آسمانی خبروں کے درمیان حجاب ڈال دیا۔ پس وہیں سے جب اپنی قوم کے پاس لوٹ کر گئے تو کہنے لگے۔ 
 ’’ اے ہماری قوم ! ہم نے ایک عجیب قرآن سنا ہے جو ہدایت کی راہ بتایا ہے پس ہم اس پر ایمان لے آئے اور (اب)  ہم ہر گز اپنے پروردگار کا کسی کو شریک نہ بنائیں گے۔ ‘‘
 پس اللہ تعالیٰ نے اپنے پیارے نبیﷺ پر (سورۂ جن کی)  یہ آیات نازل فرمائیں ﴿قُلْ اُوَ حِیَ اِلیَّ﴾ (سورۂ الجن : ۱)  اور آپﷺ پر جنوں کی گفتگو نقل کی گئی۔ 
 (۴۴۵)۔ سیدنا ابن عباسؓ کہتے ہیں کہ نبیﷺ کو جن نمازوں میں حکم دیا گیا ان میں آپﷺ نے قرأت کی اور جن میں حکم دیا گیا ان میں سکوت کیا اور ’’ تمہارا پروردگار بھولنے والا نہیں ہے ‘‘ (کہ بھولے سے کوئی غلط حکم دے دے۔ سورۂ مر یم :۶۴)  ’’ اور بے شک تم لوگوں کے لیے رسول اللہﷺ (کے افعال و اقوال)  میں ایک چھی پیروی ہے۔ ‘‘ (سورۂ الا حزاب : ۲۱) ۔ 
 باب : ایک رکعت میں دو سورتوں کا ایک ساتھ پڑھنا اور سورتوں کی آخرت آیتوں کا پڑھنا اور ایک سورت کا ایک سورۃ سے پہلے پڑھنا (جو ترتیب میں اس سے مقدم ہے)  اور سورت کی ابتدائی آیات کا پڑھنا (بلا کر اہت جائز ہے)  
 (۴۴۶)۔ سیدنا ابن مسعودؓ سے روایت ہے کہ ان کے پاس ایک شخص آیا اور اس نے کہا کہ میں نے رات کو مفصل سورت ایک رکعت میں پڑھی اور کہا کہ میں نے اس قدر جلد پڑھا جیسے شعر جلد پڑھا جاتا ہے بے شک میں ان ہم شکل سورتوں کو جانتا ہوں جنہیں نبیﷺ ایک ساتھ پڑھ لیا کرتے تھے پھر اس نے بیس مفصل سورتیں ذکر کیں (کہ ان میں سے)  دو سورتیں ہر رکعت میں (رسول اللہﷺ پڑ ھا کرتے تھے) ۔ 
 باب۔ پچھلی دونوں رکعتوں میں (صرف)  سورۂ فاتحہ پڑھی جائے۔ 
 (۴۴۷)۔ سیدنا ابوقتادہؓ سے روایت ہے کہ نبیﷺ ظہر کی پہلی دو رکعتوں میں سورۂ فاتحہ اور دو سورتیں اور پڑھتے تھے اور پچھلی دونوں رکعتوں میں (صرف)  ام الکتاب (یعنی سورۂ فاتحہ)  پڑھتے تھے اور ہم کو کوئی آیت (کبھی کبھی)  سنا دیتے تھے اور پہلی رکعت میں اس قدر طول دیتے تھے کہ دوسری رکعت میں نہ دیتے تھے اور اسی طرح عصر میں اور اسی طرح فجر میں بھی۔ 
 باب۔ امام کا بلند آواز سے آمین کہنا (ثابت ہے)  
 (۴۴۸)۔ سیدنا ابو ہریرہؓ سے روایت ہے کہ رسول اللہﷺ نے فرمایا : ’’ جب امام آمین کہے تو تم بھی آمین کہو، اس لیے کہ جس کی آمین فرشتوں کی آمین سے مل جائے گی تو اس کے گناہ جو پہلے ہو چکے معاف کر دیے جائیں گے۔ 
 باب۔ آمین کہنے کی فضیلت 
 (۴۴۹)۔ سیدنا ابو ہریرہؓ سے روایت ہے کہ رسول اللہﷺ نے فرمایا : ’’ جب تم میں سے کوئی آمین کہتا ہے اور ملائکہ آسمان تک کہتے ہیں کہ یہ دونوں ایک دوسرے سے موافق ہوں تو اس کے گناہ جو پہلے ہو چکے، معاف کر دیے جاتے ہیں۔ ‘‘
 باب۔ اگر صف کے پیچھے رکوع کر دے (تو کیسا ہے ؟)  
 (۴۵۰)۔ سیدنا ابو بکرؓ سے روایت ہے کہ وہ نبیﷺ کے پاس اس حالت میں پہنچے کہ آپﷺ رکوع کر رہے تھے تو انھوں نے قبل اس کے کہ صف سے ملیں رکوع کر دیا۔ پس اس نے اس کا ذکر نبیﷺ سے کیا تو آپﷺ نے فرمایا : ’’ اللہ (نیک کاموں میں)  تمہارا شوق زیادہ کرے مگر پھر (ایسا)  نہ کرنا۔ ‘‘
 باب۔ رکوع میں (پہنچ کر)  تکبیر کو پورا کر نا (چاہیے)  
 (۴۵۱)۔ سیدنا عمران بن حصینؓ کہتے ہیں کہ انھوں نے بصرہ میں امیر المومنین علیؓ کے ساتھ نماز پڑھی تو امیر المومنین علیؓ نے ہمیں وہ نماز یا د دلا دی جو ہم رسول اللہﷺ کے ساتھ پڑھا کرتے تھے۔ پھر (سیدنا عمرانؓ نے)  کہا کہ وہ جب اٹھتے تھے اور جب جھکتے تھے تو تکبیر (یعنی اللہ اکبر)  کہتے تھے۔ 
 باب۔ سجدوں سے (فارغ ہو کر)  کھڑا ہو تو تکبیر کہے 
 (۴۵۲)۔ سیدنا ابوہریرہؓ سے روایت ہے کہ رسول اللہﷺ جب نماز کے لیے کھڑے ہوتے تھے تو جس وقت کھڑے ہوتے تکبیر کہتے تھے پھر جس وقت رکوع کرتے تھے تو تکبیر کہتے تھے پھر رکوع سے اپنی پیٹھ اٹھاتے اور سَمَعَ اﷲُ لِمَنْ حَمِدَہٗ کہتے تھے پھر کھڑے ہونے ہی کی حالت میں رَبّنَا لَکَ الْحَمْدُ کہتے تھے۔ 
 باب۔ رکوع میں ہتھیلیوں کا گھٹنوں پر رکھنا 
 (۴۵۳)۔ سیدنا سعد بن ابی وقاصؓ سے روایت ہے کہ ان کے بیٹے مصعب نے انکے پہلو میں نماز پڑھی (مصعب)  کہتے ہیں میں نے اپنی دونوں ہتھیلیوں کو ملا لیا پھر ان دونوں کو اپنے گھٹنوں کے درمیان دبا لیا تو مجھے میرے والد نے منع کیا اور کہا کہ ہم اس طرح کرتے تھے تو ہمیں اس سے منع کر دیا گیا اور ہمیں حکم دیا گیا کہ ہم اپنے ہاتھ (رکوع میں)  گھٹنوں پر رکھیں۔ 
 باب۔ رکوع میں پیٹھ کا برابر رکھنا اور اس میں اعتدال و اطمینان (یعنی آرام)  اختیار کرنا 
 (۴۵۴)۔ سیدنا براءؓ کہتے ہیں کہ نبیﷺ کا رکوع اور آپﷺ کے سجدے اور سجدوں کے درمیان بیٹھنا اور (وہ حالت)  جب کہ آپﷺ رکو ع سے اپنا سر اٹھاتے تھے، تقریباً برا بر برابر ہوتے تھے سوائے قیام اور قعود کے (کہ یہ طویل ہوتے تھے) ۔ 
 باب۔ (حالت)  رکوع میں دعا کرنا (ثابت ہے)  
 (۴۵۵)۔ ام المومنین عائشہ صدیقہؓ کہتی ہیں کہ نبیﷺ اپنے رکوع اور اپنے سجدوں میں کہا کرتے تھے۔ ﴿سُبْحَانَکَ اللّٰھُمَّ رَبَّنَا وَبِحَمْدِکَ اَللّٰھُمَّ اغْفِرْلِیْ۔ ﴾ ’’ اے اللہ ! میں تیری پاکی بیان کرتا ہوں۔ اے ہمارے پروردگار! تیری تعریف بیان کرتا ہوں، اے اللہ ! مجھے معاف فرما دے۔ ‘‘
 (۴۵۶)۔ ام المومنین عائشہؓ سے ایک دوسری حدیث میں مروی ہے : ’’ قرآن (کے حکم)  پر عمل کرتے ہوئے۔ ‘‘
 باب۔ اَللّٰھُمَّ رَبَّنَا لَکَ الْحَمْدُ (کہنے)  کی فضیلت 
 (۴۵۷)۔ سیدنا ابو ہریرہؓ سے روایت ہے کہ نبیﷺ نے فرمایا : ’’ جب امام سمع اللہ لمن حمدہ کہے تو تم کہو اَللّٰھُمَّ رَبَّنَا لَکَ الْحَمْدُ۔ جس کا قول ملائکہ کے قول کے موافق (یعنی ہم آواز)  ہوا تو اس کے گزشتہ تمام گناہ معاف کر دیئے جائیں گے۔ ‘‘
(۴۵۸)۔ سیدنا ابوہریرہؓ کہتے ہیں کہ بے شک میں نبیﷺ کی نماز کو قریب کر دوں گا (یعنی جس طرح نبیﷺ نماز پڑھاتے تھے، میں بھی اس طرح سے نماز پڑھاؤں گا کیونکہ بے شک میری نماز رسول اللہﷺ کی طرح ہے)  اور سیدنا ابو بکرؓ ظہر اور عشاء اور فجر کی نماز کی آخری رکعت میں سمع اللہ لمن حمدہ کہنے کے بعد (دعائے)  قنوت پڑھتے تو مسلمانوں کے لیے دعا کرتے اور کافروں پر لعنت کرتے۔ 
 (۴۵۹) ۔ سیدنا انسؓ کہتے ہیں کہ نبیﷺ کے دور میں فجر اور مغرب (کی نماز)  میں دعائے قنوت (پڑھی جاتی)  تھی۔ 
 (۴۶۰)۔  سیدنا رفاعہ بن رافع زرقیؓ کہتے ہیں کہ ہم ایک دن نبیﷺ کے پیچھے نماز پڑھ رہے تھے تو (ہم نے دیکھا کہ)  جب آپﷺ نے اپنا سررکوع سے اٹھایا تو فرمایا سمع اللہ لمن حمدہ تو آپﷺ کے پیچھے ایک شخص نے کہا رَبَّنَا وَلَکَ الْحَمْدًا طَیّبًا مُّبَارَکًا فِیْہِ تو آپﷺ سے جب فارغ ہوئے تو فرمایا : ’’ بولنے والا کون تھا ؟‘‘ اس شخص نے کہا کہ میں تھا تو آپﷺ نے فرمایا : ’’ میں نے تیس سے کچھ زیادہ فرشتوں کو دیکھا کہ وہ اس پر باہم سبقت کرتے تھے کہ ان میں کون اس کو پہلے لکھ لے۔ ‘‘
 باب۔ جب رکوع سے اپنا سر اٹھائے تو اس وقت اطمینان سے کھڑا ہونا چاہیے 
 (۴۶۱)۔ سیدنا انسؓ نبیﷺ کی نماز کی کیفیت بیان کرتے تھے تو وہ نماز پڑھ کر بتاتے تھے پس جس وقت وہ اپنا سررکوع سے اٹھاتے تو کھڑے ہو جاتے تھے یہاں تک کہ ہم کہتے کہ یقیناً آپ (سجدے میں جانا)  بھول گئے۔ 
 باب۔ جب سجدہ کرے تو تکبیر کے ساتھ جھکے  
 (۴۶۲)۔ سیدنا ابوہریرہؓ کہتے ہیں کہ رسول اللہﷺ جب اپنا سر (رکوع سے)  اٹھاتے تھے تو   (سمع اللہ لمن حمدہ ربنا ولک الحمد)  کہتے تھے (اور)  کچھ آدمیوں کے نام لے کر دعا کرتے تھے (اور) فرماتے تھے : ’’ اے اللہ ! ولید بن ولید اور سلمہ بن ہشام کو اور عیاش بن ابی ربیعہ اور کمزور مسلمانوں کو (کفار مکہ کے پنجۂ ظلم سے)  نجات دے۔ اے اللہ! اپنا عذاب (قبیلۂ)  مضر پر سخت کر دے اور اس سے ان کو قحط سالی میں مبتلا کر دے جیسے یوسفؑ (کے دور)  کی قحط سالی تھی۔ اس وقت اہل مشرق سے (قبیلۂ)  مضر کے لوگ آپﷺ کے مخالف تھے۔ ‘‘
 باب۔ سجدہ کرنے کی فضیلت 
 (۴۶۳)۔ سیدنا ابو ہریرہؓ ہی سے روایت ہے کہ ایک مرتبہ لوگوں نے عرض کی یا رسول اللہ ! کیا ہم قیامت کے دن اپنے پروردگار کو دیکھیں گے ؟ تو آپﷺ نے فرمایا : ’’ کیا تم چودھویں رات کے چاند (کو دیکھنے)  میں شک کرتے ہو، جب اس کے اوپر بادل نہ ہو ؟ ‘‘ لوگوں نے کہا کہ یا رسول اللہ ! نہیں۔ آپﷺ نے فرمایا : ’’ تو کیا تم آفتاب (دیکھنے)  میں شک کرتے ہو جب کہ اس کے اوپر ابر نہ ہو ؟ ‘‘ لوگوں نے عرض کی کہ نہیں تو آپﷺ نے فرمایا : ’’ پس تم اسی طرح اپنے پروردگار کو دیکھو گے۔ قیامت کے دن لوگ (زندہ کر کے)  اٹھائے جائیں گے پھر اللہ تعالیٰ فرمائے گا کہ جو (دنیا میں)  جس کی پرستش کرتا تھا وہ اس کے پیچھے ہولے۔ چنانچہ کوئی ان میں سے آفتاب کے پیچھے ہو جائے گا اور کوئی ان سے چاند کے پیچھے ہو جائے گا اور کوئی ان میں سے بتوں کے پیچھے ہو جائے گا اور یہ (ایمانداروں کا)  گروہ باقی رہ جائے گا اور اسی میں اس امت کے منافق (بھی شامل)  ہوں گے۔ پس اللہ تعالیٰ اس صورت میں جس کو وہ نہیں پہچانتے، ان کے پاس آئے گا اورفرمائے گا کہ میں تمہارا پروردگار ہوں تو وہ کہیں گے (ہم تجھے نہیں جانتے)  ہم اس جگہ کھڑے رہیں گے یہاں تک کہ ہمارا پروردگار ہمارے پاس آئے اور جب وہ آئے گا ہم اسے پہنچان لیں گے۔ پھر اللہ عزوجل ان کے پاس (اس صورت میں)  آئے گا (جس کو وہ پہچانتے ہیں)  اور فرمائیگا کہ میں تمہارا پروردگار ہوں ؟ تو وہ کہیں گے ہاں تو ہمارا پروردگار ہے پس اللہ انھیں بلائے گا اور جہنم کی پشت پر پل صراط رکھ دیا جائے گا تو تمام پیغمبر جو اپنی امتوں کے ساتھ (اس پل سے)  گزریں گے، ان سب میں سے پہلا میں ہوں گا اس دن سوائے پیغمبروں کے کوئی بول نہ سکے گا اور پیغمبروں کا کلام اس دن (اَ اللّٰھُمَّ سَلّمِ سَلّمِْ)  ہو گا اورجہنم میں سعد ان کے کانٹوں کے مشابہ آنکڑے ہوں گے، کیا تم لوگوں نے سعدان کے کانٹے دیکھے ہیں ؟ صحابہؓ نے عرض کی ہاں۔ آپﷺ نے فرمایا تو وہ سعدان کے کانٹوں کے مشابہ ہوں گے سوائے اس کے کہ ان کی بڑائی کی مقدار سوائے اللہ کے کوئی نہیں جانتا۔ وہ آنکڑے لوگوں پر ان کے اعمال کے موافق اچکیں گے تو ان میں سے کوئی اپنے اعمال کے سبب (جہنم میں گر کر)  ہلاک ہو جائے گا اور کوئی ان میں سے (مارے زخموں کے)  ٹکڑئے ٹکڑے ہو جائے گا، اس کے بعد نجات پائے گا یہاں تک کہ جب اللہ دوزخیوں میں سے جن پر مہربانی کرنا چاہے گا تو اللہ فرشتوں کو حکم دے گا کہ جو اللہ کی پرستش کرتے تھے وہ نکال لیے جائیں، چنانچہ فرشتے انھیں نکالیں گے اور فرشتے انھیں سجدوں کے نشانوں سے پہنچا لیں گے اور اللہ تعالیٰ نے (دوزخ  کی)  آگ پر حرام کر دیا ہے وہ سجدے کے نشان کو کھائے۔ پس ابن آدم کے کل جسم کو آگ کھالے گی سوائے سجدوں کے نشان کے، تو آگ سے وہ نکالے جائیں گے (اس حال میں کہ)  وہ سیاہ ہو گئے ہوں گے پھر ان کے اوپر آب حیات ڈالا جائے گا تو (اس کے پڑنے سے)  وہ ایسا نمو پکڑیں گے جیسے دانہ سیل کے بہاؤ میں اگتا ہے۔ اس کے بعد اللہ بندوں کے درمیان میں فیصلہ کرنے سے فارغ ہو جائے گا اور ایک شخص جنت اور دوزخ کے درمیان باقی رہ جائے گا اور وہ تمام دوزخیوں میں سے سب سے آخر میں جنت میں جائیگا۔ اس کا منہ دوزخ کی طرف ہو گا کہے گا کہ اے میرے پروردگار ! میرا منہ دوزخ (کی طرف)  سے پھیر دے چونکہ مجھے اس کی ہوا نے زہر آلود کر دیا ہے اور مجھے اس کے شعلہ نے جلا دیا ہے۔ اللہ فرمائے گا، اچھا، اگر تیرے ساتھ یہ احسان کر دیا جائے توتو اس کے علاوہ کچھ اور تو نہ مانگے گا ؟ وہ کہے گا کہ تیری بزرگی کی قسم نہیں کچھ نہیں مانگوں گا۔ پھر اللہ عزوجل اس بات پر، جس قدر اللہ چاہے گا، اس شخص سے پختہ وعدہ لے گا اور اللہ تعالیٰ اس شخص کا منہ دوزخ (کی طرف)  سے پھیر دے گا پھر جب وہ جنت کی طرف منہ کرے گا تو اس کی تروتازگی دیکھے گا۔ پھر جس اللہ تعالیٰ اس شخص کا خاموش رہنا پسند کرے گا، وہ آدمی چپ رہے گا اس کے بعد کہے گا کہ اے پروردگار ! مجھے جنت کے دورازے کے پاس بٹھا دے تو اللہ تعالیٰ اس سے فرمائے گا کہ تو نے اس بات پر قول وقرار نہ کیے تھے کہ اس کے سوا جو تو مانگ چکا ہے کچھ اور نہ مانگے گا ؟ وہ عرض کرے گا اے میرے پروردگار ! مجھے اپنی مخلوق میں سب سے زیادہ بد نصیب تو نہ کر۔ تو اللہ فرمائے گا کہ اگر تجھے یہ بھی عطا کر دیا جائے تو تو اس کے علاوہ کچھ اور تو نہ مانگے گا؟ وہ عرض کرے گا کہ قسم تیری بزرگی کی ! نہیں میں اس کے سوا اور کوئی سوال نہیں کروں گا۔ پھر اللہ تعالیٰ اس سے، جس قدر اللہ چاہے گا، قول و قرار لے گا۔ پس اللہ تعالیٰ اس کو جنت کے دروازے کے پاس بٹھا دے گا۔ پس جب وہ جنت کے دروازے پر پہنچ جائے گا اور اس کی تر و تازگی اور سرور اس میں دیکھے گا تو جتنی دیر اللہ اس کا چپ رہنا چاہے گا وہ چپ رہے گا۔ اس کے بعد کہے گا کہ اے میرے پروردگار !،مجھے جنت میں داخل کر دے۔ پھر عزوجل فرمائے گا کہ اے ابن آدم ! تو کس قدر عہد شکن ہے، کیا تو نے اس بات پر قول وقرار نہ کیے تھے کہ اس کے علاوہ جو تجھے دیا جا چکا ہے اور کچھ نہ  مانگے گا؟وہ عرض کرے گا کہ اے میرے پروردگار!مجھے اپنی مخلوق میں سب سے زیادہ بدنصیب نہ کر۔ پس اللہ تعالیٰ (اس کی باتوں سے)  ہنسنے لگے گا اور خوش ہو گا۔ اس کے بعد اس کو جنت میں جا نے کی اجازت دے گا اور فرمائے گا کہ خواہش کر (یعنی جو جو کچھ تو مانگ سکتا ہے مانگ)  چنانچہ وہ خواہش کر نے لگے گا، یہاں تک کہ اس کی خواہشیں ختم ہو جائیں گی تو اللہ بزرگ وبرتر فرمائے گا کہ یہ یہ چیزیں اور مانگ۔ اب اللہ تعالیٰ اسے یاد دلائے گا یہاں تک کہ جب اس کی خواہشیں تمام ہو جائیں گی تو اللہ تعالیٰ فرمائے گا کہ تجھے یہ بھی سب کچھ دیا جاتا ہے (یعنی تیری خواہشوں کے مطابق)  اور اسی کے برابر اور (بھی) ۔ ‘‘ (یہ حدیث سن کر)  سیدنا ابو سعید خدریؓ نے سیدنا ابوہریرہؓ سے کہا کہ رسول اللہﷺ نے اس مقام پر یہ فرمایا تھا : ’’ اللہ عزوجل نے فرمایا کہ تجھے یہ بھی سبھی کچھ اور اس کے ساتھ اسی کی مثل دس گنا اور بھی دیا جاتا ہے۔ ‘‘ تو سیدنا ابوہریرہؓ نے جواب دیا کہ مجھے اس حدیث میں رسول اللہﷺ سے صرف یہی قول یاد ہے کہ تجھے یہ بھی دیا جاتا ہے اور اسی کے مثل اور (بھی)  تو سیدنا ابو سعیدؓ نے کہا کہ میں نے خود آپﷺ کو یہ فرماتے ہوئے سنا : ’’ تجھے یہ اور اسی کی مثل دس گنا اور دیا جاتا ہے۔ ‘‘
 باب۔ سجدہ سات ہڈیوں کے بل (ہونا چاہیے)  
 (۴۶۴)۔ سیدنا ابن عباسؓ سے روایت ہے کہ نبیﷺ نے فرمایا : ’’ مجھ کو سات ہڈیوں پر سجدہ کر نے کا حکم دیا گیا ہے (وہ سات اعضاء یہ ہیں)  پیشانی (مع ناک کی نوک کے) ۔ ‘‘ یہ بتاتے ہوئے رسول اللہﷺ نے اپنی ناک کی طرف اشارہ کیا۔ اور دونوں ہاتھ، دونوں گھٹنے اور دونوں پاؤں کی انگلیاں، اور یہ بھی حکم دیا گیا ہے کہ ہم کپڑوں اور بالوں کو نہ سمیٹیں۔ 
 باب۔ دونوں سجدوں کے درمیان کچھ دیر ٹھہرناچاہیے 
 (۴۶۵)۔ سیدنا انسؓ کہتے ہیں کہ میں اس بات میں کمی نہ کروں گا کہ تمہیں ویسی ہی نماز پڑھاؤں جیسا کہ میں نے نبیﷺ کو پڑھاتے دیکھا ہے۔ ۔ ۔  یہ حدیث پہلے گزر چکی ہے (دیکھیے حدیث : ۴۶۱) 
 باب۔ سجدوں میں اپنی کہنیاں (زمین پر)  نہ بچھائے۔ 
 (۴۶۶)۔ سیدنا انس بن مالکؓ نبیﷺ سے روایت کرتے ہیں کہ آپﷺ نے فرمایا : ’’ سجدوں میں اعتدال کرو اور تم میں سے کوئی شخص اپنی دونوں کہنیاں (زمین پر) ، جس طرح کہ کتا بچھا لیتا ہے، نہ بچھائے۔ ‘‘
 باب۔ جو شخص اپنی نماز کی طاق رکعت میں پہلے سیدھا بیٹھ جائے پھر اس کے بعد کھڑا ہو۔ 
 (۴۶۷)۔ سیدنا مالک بن حویرثؓ بیان کرتے ہیں کہ انھوں نے نبیﷺ کو نماز پڑھتے دیکھا تو (دیکھا کہ)  جب آپﷺ اپنی نماز کو طاق رکعت میں ہوئے تھے تو جب تک سیدھے نہ بیٹھ جاتے تھے کھڑے نہ ہوتے تھے۔ ‘۔ ‘
 باب۔ دو رکعتیں پڑھنے کے بعد تیسری کے لیے اٹھتے وقت تکبیر کہے 
 (۴۶۸)۔ سیدنا ابو سعید خدریؓ سے روایت ہے کہ انھوں نے نماز پڑھائی تو جس وقت انہوں نے اپنا سر (پہلے)  سجدے سے اٹھایا اور دوسر اسجدہ کیا اور جب (دوسرے سجدے سے)  سر اٹھایا اور جب دو رکعتوں سے (فراغت کر کے)  اٹھے تو (ان سب مواقع پر)  بلند آواز سے تکبیر کہی اور کہا کہ میں نے نبیﷺ کو ایسا ہی کرتے دیکھا ہے۔ 
 باب۔ تشہد میں بیٹھنے کا طریقہ 
 (۴۶۹)۔ سیدنا عبداللہ بن عمرؓ سے روایت ہے کہ جب (ان کے باپ عبداللہ ابن عمرؓ)  نماز میں بیٹھتے تو چار زانو بیٹھتے تھے، میں بھی اسی طرح بیٹھا، میں ان دنوں کمسن تھا تو (میرے باپ)  عبداللہ بن عمرؓ نے انھیں منع کیا اور کہا کہ نماز کا طریقہ تو یہی ہے کہ تم اپنا داہنا پاؤں کھڑا کر لو اور بایاں دہرا کر لو اس پر میں نے کہا آپ (یعنی عبداللہ بن عمرؓ)  بھی تو ایسا کرتے ہیں تو وہ بولے کہ میرے پاؤں (کمزور ہو گئے ہیں اور)  میرا وزن اٹھا نہیں سکتے۔  
 (۴۷۰)۔ سیدنا ابو حمید ساعدیؓ سے روایت ہے کہ مجھے تم سب سے زیادہ رسول اللہﷺ کی نماز یاد ہے میں نے آپﷺ کو دیکھا کہ جب آپﷺ نے تکبیر (تحریمہ)  پڑھی تو اپنے دونوں ہاتھ اپنے دونوں شانوں کی بلندی تک اٹھائے اور جب آپﷺ نے رکوع کیا تو اپنے دونوں ہاتھ اپنے گھٹنوں پر جما لیے پھر اپنی پیٹھ کو جھکا دیا اور جس وقت آپﷺ نے اپنا سر (رکوع سے)  اٹھایا تو سیدھے ہو گئے یہاں تک کہ ہر ہڈی اپنی اپنی جگہ پر چلی گئی اور جب آپﷺ نے سجدہ کیا تو دونوں ہاتھ زمین پر رکھ دیے نہ ان کو بچھا یا اور نہ سمیٹا اور اپنے پاؤں کی انگلیاں آپﷺ نے قبلہ رخ کر لی تھیں پھر جس وقت آپﷺ دو رکعتوں میں بیٹھے تو اپنے بائیں پاؤں پر بیٹھنے اور داہنے پاؤں کو آپﷺ نے کھڑا کر لیا پھر جب آخری رکعت میں بیٹھے تو آپﷺ نے اپنے بائیں پاؤں کو آگے کر دیا اور داہنے پاؤں کو کھڑا کر لیا اور اپنی سرین پر بیٹھ گئے۔ 
 باب۔ جو پہلے تشہد کو واجب نہیں سمجھتا۔ 
 (۴۷۱)۔ سیدنا عبداللہ بن بحینہؓ کہتے ہیں کہ وہ قبیلہ ازد شنوئَ ۃ کے ہیں اور نبی عبدمناف کر حلیف اور نبیﷺ کے اصحاب میں سے تھے کہ نبیﷺ نے (ایک دن)  لوگوں کو ظہر کی نماز پڑھائی تو (بھولے سے)  پہلی دو رکعتوں (کے اختتام)  پر کھڑے ہو گئے اور بیٹھے نہیں تو لوگ بھی آپﷺ کے ساتھ کھڑے ہو گئے یہاں تک کہ جب آپﷺ نماز مکمل کر چکے اور لوگ آپﷺ کے سلام پھیرنے کے منتظر ہوئے تو آپﷺ نے بیٹھے ہی بیٹھے تکبیر کہی اور سلام پھیرنے سے پہلے دو سجدے کیے اس کے بعد سلام پھیرا۔ 
 باب۔ دوسرے قعدہ میں (بھی)  تشہد پڑھنا (چاہیے)  
 (۴۷۲)۔ سیدنا عبداللہ بن مسعودؓ کہتے ہیں کہ ہم جب نبیﷺ کے پیچھے نماز پڑھا کرتے تھے تو (قعدہ میں)  یہ پڑھا کرتے تھے کہ اللہ پر سلام، جبریل پر سلام، میکائیل پر سلام اور فلاں پر سلام اور فلاں پر سلام تو (ایک مرتبہ)  رسول اللہﷺ نے ہماری طرف دیکھا اور فرمایا: ’’ اللہ تو خود ہی سلام ہے تو اس پر سلام بھیجنے کی کیا ضرورت ؟ پس جب تم میں سے کوئی نماز پڑھے تو کہے ‘‘ تمام قولی، بدنی اور مالی عبادتیں اللہ کے لیے ہیں۔ اے نبیﷺ ! تم پر سلام اور اللہ کی رحمت اور ا سکی برکتیں (نازل ہوں)  ہم پر سلام اور اللہ تعالیٰ کے سب نیک بندوں پر سلام۔ ‘‘ کیونکہ جس وقت تم یہ کہہ دو گے تو یہ دعا اللہ کے ہر نیک بندے کو پہنچ جائے گی خواہ وہ آسمان میں ہو یا زمین میں۔ (اور)  میں اس بات کی گواہی دیتا ہوں کہ اللہ کے سوا کوئی سچا معبود نہیں اور میں یہ بھی گواہی دیتا ہوں اور محمدﷺ اللہ کے رسول ہیں۔ ‘‘
 باب۔ سلام پھیرنے سے پہلے (نماز کے اندر)  دعا کرنا 
 (۴۷۳)۔ ام المومنین عائشہ صدیقہؓ نبیﷺ کی زوجہ کہتی ہیں کہ رسول اللہﷺ نماز میں یہ دعا کیا کرتے تھے : ’’ اے اللہ ! میں قبر کے عذاب سے تیری پناہ مانگتا ہوں اور دجال کے فساد سے تیری پناہ مانگتا ہوں اور زندگی اور موت کی خرابی سے تیری پناہ مانگتا ہوں، اے اللہ ! میں گناہ اور قرض سے تیری پناہ مانگتا ہوں۔ ‘‘ ایک کہنے والے نے کہا کہ آپ قرض سے بہت پناہ مانگتے ہیں (اس کی کیا وجہ ہے؟)  تو آپﷺ نے فرمایا: ’’ جب آدمی قرض دار ہو جاتا ہے تو جب وہ بات کہتا ہے تو جھوٹ بولتا ہے اور جب وعدہ کرتا ہے تو وعدہ خلافی کرتا ہے۔ ‘‘
 (۴۷۴)۔ امیر المومنین سیدنا ابو بکر صدیقؓ سے روایت ہے کہ انھوں نے رسول اللہﷺ سے عرض کی کہ مجھے کوئی ایسی دعا تعلیم فرمایے جسے میں اپنی نماز میں مانگوں۔ تو آپﷺ نے فرمایا یہ (دعا)  پڑھا کرو کہ ’’ اے اللہ ! میں نے اپنی جان پر بہت ظلم کیا اور گناہوں کو تیرے سوا کوئی معاف کر نے والا نہیں پس تو مجھے اپنی رحمت سے معاف کر دے اور مجھ پر مہربانی کر بے شک تو معاف کرنے والا مہربان ہے۔ ‘‘ 
باب۔ جو دعا بھی اچھی معلوم ہو تشہد کے بعد (قعدہ میں)  پڑھے۔ 
 (۴۷۵)۔ سیدنا عبداللہ بن مسعودؓ کی تشہد کے بارے میں حدیث ابھی گزری ہے (دیکھیے حدیث : ۴۷۲) یہاں اس روایت میں، حدیث کے آخر میں یہ کہتے ہیں کہ اس کے بعد جوجو د عا اسے اچھی معلوم ہو اور وہ مانگنا چاہے تو وہ مانگ لے۔ 
 باب۔ (نماز کے اختتام پر)  سلام پھیرنا 
 (۴۷۶)۔ ام المومنین ام سلمہؓ کہتی ہیں کہ رسول اللہﷺ ، اختتام نماز پر جب سلام پھیرتے، تو جس وقت آپﷺ اپنا سلام پورا کر چکتے تو عورتیں کھڑی ہو جاتیں (اور چل دیا کرتیں)  تھیں اور آپﷺ اپنے کھڑے ہو نے سے پہلے تھوڑی دیر ٹھہر جایا کرتے تھے (یعنی وہیں بیٹھے رہتے تھے) ۔ امام زہر ی فرماتے ہیں :میرا خیال ہے اور پورا علم تو اللہ تعالیٰ ہی کے پاس ہے کہ آپﷺ محض اس لیے ٹھہر جاتے تھے تاکہ عورتیں چلی جائیں اور مرد نماز سے فارغ ہو کر انہیں نہ پائیں۔ 
  باب۔ امام سلام پھیرے تو مقتدی بھی سلام پھیر دے 
 (۴۷۷)۔ سیدنا عتبان بن مالکؓ کہتے ہیں کہ ہم نے رسول اللہﷺ کے ساتھ نماز پڑھی تو جب آپﷺ نے سلام پھیرا تو ہم نے بھی سلام پھیر دیا۔ 
 باب۔ نماز کے بعد (اللہ کا)  ذکر کرنا (ثابت ہے)  
 (۴۷۸)۔ سیدنا ابن عباسؓ کہتے ہیں کہ جب لوگ فرض نماز سے فارغ ہوں تو اس وقت بلند آواز سے ذکر کرنا نبیﷺ کے دوراقدس میں (رائج)  تھا اور سیدنا ابن عباسؓ یہ بھی کہتے ہیں کہ جب میں سنتا تھا کہ لوگ ذکر کرتے ہوئے لوٹتے تو میں (نماز کے)  مکمل ہو جانے کو معلوم کر لیتا تھا۔ 
 (۴۷۹)۔ سیدنا ابوہریرہؓ کہتے ہیں کہ نبیﷺ کے پاس کچھ نادار لوگ آئے اور انھوں نے کہا کہ زیادہ دولت والے لوگ بڑے بڑے درجے اور دائمی عیش حاصل کر رہے ہیں، وہ نماز پڑھتے ہیں جیسا کہ ہم نماز پڑھتے ہیں اور روزہ رکھتے ہیں جس طرح ہم روزہ رکھتے ہیں (غرض جو عبادت ہم کرتے ہیں وہ اس میں شریک ہیں اور)  ان کے پاس مال دولت کی زیادتی ہے جس سے وہ حج کرتے ہیں، عمرہ کرتے ہیں اور جہاد کرتے ہیں اور صدقہ دیتے ہیں تو آپﷺ نے فرمایا : ’’ کیا میں تم سے ایک ایسی بات نہ بیان کروں کہ اگر اس پر عمل کرو تو جو لوگ تم سے آگے نکل گئے ہوں تم ان کو پالو اور تمہیں تمہارے بعد کوئی نہ پائے گا اور تم ان تمام لوگوں میں، جن کے درمیان تم ہو بہتر ہو جاؤ گے سوائے اس کے جو اسی کے مثل عمل کرے۔ لہٰذا تم ہر نماز کے بعد ۳۳مرتبہ سبحان اللہ، ۳۳مرتبہ الحمد للہ اور ۳۳مرتبہ اللہ اکبر پڑھ لیا کرو۔ راوی کہتے ہیں کہ اس کے بعد ہم لوگوں نے اختلاف کیا اور ہم میں سے بعض نے کہا کہ ہم  ۳۳مرتبہ تسبیح پڑھیں گے اور ۳۳مرتبہ تحمید اور۴ ۳مرتبہ تکبیر پڑھیں گے تو میں نے پھر آپﷺ سے پوچھا تو آپﷺ نے فرمایا : ’’ سبحان اللہ، الحمد اللہ اور اللہ اکبر یہ سب ۳۳، ۳۳ مرتبہ ہو جائے۔ ‘‘
 (۴۸۰)۔ سیدنا مغیرہ بن شعبہؓ سے روایت ہے کہ نبیﷺ ہر فرض نماز کے بعد (یہ دعا)  ’’ کوئی معبود نہیں سوائے اللہ کے، وہ ایک ہے، کوئی اس کا شریک نہیں، اسی کی ہے بادشاہت اور اسی کے لیے ہے تعریف اور وہ ہر بات پر قادر ہے۔ اے اللہ ! جو کچھ تو دے اس کا کوئی روکنے والا نہیں اور جو چیز تو روک لے اس کا کوئی دینے والا نہیں اور کوشش والے کی کو شش تیرے سامنے کچھ فائدہ نہیں دیتی۔ پڑھا کرتے تھے۔ 
 باب۔ جب امام سلام پھیر چکے تو لوگوں کی طرف منہ کر کے بیٹھے 
 (۴۸۱) ۔ سیدنا سمرہ بن جندبؓ کہتے ہیں کہ نبیﷺ جب کوئی نماز پڑھ لیتے تو اپنا چہرہ مبارک ہماری طرف کر لیا کرتے تھے۔ 
 (۴۸۲)۔ سیدنا زید بن خالد جہنیؓ کہتے ہیں کہ رسول اللہﷺ نے حدیبیہ میں بارش کے بعد (جو رات کے وقت ہوئی تھی)  صبح کی نماز پڑھائی، پھر جب آپﷺ (نماز سے)  فارغ ہوئے تو لوگوں کی طرف منہ کر کے فرمایا : ’’ تم جانتے ہو کہ تمہارے پروردگارعزوجل نے کیا فرمایا ہے ؟ وہ بولے کہ اللہ اور اس کا رسول اللہﷺ زیادہ جانتے ہیں تو آپﷺ نے فرمایا : ’’ اس نے یہ ارشاد فرمایا ہے کہ میرے بندوں میں سے کچھ لوگ مومن بنے اور کچھ کافر۔ تو جن لوگوں نے کہا کہ ہم پر اللہ تعالیٰ کے فضل اور اس کی رحمت سے بارش ہوئی تو ایسے لوگ میرے اوپر (یعنی اللہ پر)  ایمان لائے اور ستاروں (وغیرہ)  کا انکار کیا اور جن لوگوں نے یہ کہا کہ ہم پر فلاں ستارے کے سبب سے بارش ہوئی تو وہ میرے (یعنی اللہ تعالیٰ کے)  منکر ہوئے اور ستاروں پر ایمان لائے۔ ‘‘
  باب۔ جو شخص لوگوں کو نماز پڑھانے کے بعد اپنی ضرورت یاد کرے اور لوگوں کو پھلانگتا ہوا چلا جائے۔ 
 (۴۸۳)۔ سیدنا عقبہؓ کہتے ہیں کہ میں نے نبیﷺ کے پیچھے مدینہ میں عصر کی نماز پڑھی تو آپﷺ سلام پھیر کر جلدی سے کھڑے ہوئے اور آدمیوں کی گردنیں پھلانگتے ہوئے اپنی کسی بیوی کے حجرہ کی طرف تشریف لے گئے۔ لوگ آپﷺ کی اس قدر تیزی سے گھبرا گئے۔ پھر آپﷺ ان (لوگوں)  کے پاس واپس تشریف لائے تو دیکھا کہ وہ آپﷺ کی اس قدر تیزی کی وجہ سے متعجب ہیں تو آپﷺ نے فرمایا : ’’ مجھے کچھ سونا یا د آگیا تھا جو ہمارے ہاں رکھا ہوا تھا تو میں نے اس بات کو برا سمجھا کہ وہ مجھے اللہ کی یاد سے روکے لہٰذا میں نے اس کو تقسیم کرنے کا حکم دے دیا۔ ‘‘
  باب۔ نماز سے فراغت کے بعد دائیں اور بائیں گھومنا 
 (۴۸۴) ۔ سیدنا عبداللہ بن مسعودؓ کہتے ہیں کہ تم میں سے کوئی شخص اپنی نماز میں سے خواہ مخواہ شیطان کا کچھ حصہ نہ لگائے کہ وہ یہ سمجھے کہ اس پر ضروری ہے کہ (نماز کے بعد)  صرف اپنی داہنی طرف کو گھومے، بے شک یقیناً میں نے نبیﷺ کو اکثر اپنی بائیں طرف کو گھومتے دیکھا ہے۔ 
  باب۔ کچے لہسن اور پیاز اور گندنا  کے باب میں جو حدیث آئی ہے اس کا بیان 
 (۴۸۵)۔ سیدنا جابر بن عبداللہؓ کہتے ہیں کہ نبیﷺ نے فرمایا :’ ’ جو شخص اس پودے یعنی لہسن میں سے کھائے، وہ ہماری مسجد میں ہم سے نہ ملے۔ ‘‘ راوی (عطا ء)  کہتے ہیں کہ میں نے پوچھا کہا کہ کس قسم کا لہسن مراد ہے ؟ تو سیدنا جابرؓ بولے کہ میں یہی جانتا ہوں کہ کچا لہسن مراد ہے یا لہسن کی بد بو مراد ہے۔ 
 (۴۸۶)۔ سیدنا جابر بن عبداللہؓ کہتے ہیں کہ نبیﷺ نے فرمایا : ’’ جو شخص لہسن یا پیاز کھائے وہ ہم سے علیحدہ رہے۔ ‘‘ یا یہ فرمایا : ’’ ہماری مسجد سے علیحدہ رہے اور اپنے گھر میں بیٹھے ’’ اور ایک مرتبہ نبیﷺ کے پاس ایک ہنڈیا لائی گئی جس میں چند سبزیاں (پکی ہوئی)  تھیں تو آپﷺ نے اس میں کچھ بو پائی تو دریافت فرمایا: ’’ اس میں کیا ہے ؟‘‘ تو جتنی سبزیاں اس میں تھیں وہ سب آپﷺ کو بتا دی گئیں پھر آپﷺ نے فرمایا : ’’ اسے میرے بعض صحابہ کی طرف (جو اس وقت)  آپﷺ کے پاس تھے، قریب کر دو۔ ‘‘ پھر جب آپﷺ نے اسے دیکھا کہ اس صحابی نے بھی یہ سبزیاں کھانا ناپسند کیا ہے تو آپﷺ فرمایا : ’’ تم کھاؤ (میں نہ کھاؤں گا)  کیونکہ میں اس سے سرگوشیاں کرتا ہوں جس سے تم سرگوشیاں نہیں کرتے۔ ‘‘
 (۴۸۷)۔ اسی طرح ایک دوسری روایت میں ہے کہ نبیﷺ کے پاس ایک ’’ بدر‘‘ یعنی تھال یا بڑی پلیٹ لائی گئی جس میں سبزیاں تھیں۔ 
  باب۔ بچوں کا وضو کرنا ( ثابت ہے)  
 (۴۸۹)۔ سیدنا ابن عباسؓ سے مروی ہے کہ رسول اللہﷺ ایک بالکل الگ تھلگ، (لا وارث بچے کی)  قبر کے پاس سے گزرے تو آپﷺ نے لوگوں کی امامت کی اور لوگوں نے آپﷺ کے پیچھے صف باندھی اور اس کی نماز (جنازہ)  پڑھی۔ 
 (فائدہ) سیدنا ابن عباسؓ نے بھی نماز جنازہ پڑھی جو ابھی کم عمر تھے اور ظاہر ہے نماز کے لیے انہوں نے وضو کیا، جو اس حدیث سے ثابت کر نا مقصود ہے۔ (محمود الحسن اسد)  
 (۴۸۹)۔ سیدنا ابو سعید خدریؓ نبیﷺ سے روایت کرتے ہیں کہ آپﷺ نے فرمایا: ’’ جمعہ کے دن ہر بالغ پر غسل واجب ہے۔ ‘‘
 (۴۹۰)۔ سیدنا ابن عباسؓ سے ایک شخص نے کہا کہ تم نبیﷺ کے ہمراہ (عیدگاہ)  جانے کے لیے حاضر ہوئے ہو ؟ تو انھوں نے کہا ہاں ! اگر میری قرابت آپﷺ سے نہ ہوتی تو میں حاضر نہ ہو سکتا (یعنی کمسنی کے سبب سے)  آپﷺ اس نشان کے پاس آئے جو کثیر بن صلت کے مکان کے پاس ہے پھر آپﷺ نے خطبہ پڑھا، اس کے بعد عورتوں کے پاس آئے اور انھیں نصیحت کی اور ان کو (اللہ کے احکام کی)  یاد دلائی اور انھیں حکم دیا کہ صدقہ دیں پس کوئی عورت اپنا ہاتھ اپنی انگوٹھی کہ طرف بڑھانے لگی اور کوئی اپنی بالی کی طرف اور کوئی کسی زیور کی طرف اور اس کو اتار اتار کر سیدنا بلالؓ کی چادر میں ڈالنے لگیں، پھر آپﷺ اور سیدنا بلالؓ گھر تشریف لے آئے۔ 
 باب۔ رات کے وقت اور اندھیرے میں عورتوں کا مسجدوں کی طرف جانا (منع نہیں ہے)  
 (۴۹۱)۔ سیدنا ابن عمرؓ نبیﷺ سے روایت کرتی ہیں کہ آپﷺ نے فرمایا : ’’ جب رات کے وقت تم میں سے تمہاری عورتیں مسجد میں (نماز پڑھنے کے لیے)  جانے کی اجازت مانگیں تو انھیں اجازت دے دو۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



جمعہ کا بیان 
 باب۔ جمعہ کی فرضیت
 (۴۹۲)۔ سیدنا ابوہریرہؓ کہتے ہیں کہ میں نے رسول اللہﷺ کو یہ فرماتے ہوئے سنا: ’’ ہم باعتبار ترتیب امم، سب امتوں کے بعد آئے ہیں لیکن قیامت کے دن حساب و کتاب اور جنت میں جا نے کے لحاظ سے سب سے آگے ہوں گے۔ ہاں یہود و نصاریٰ کو ہم سے پہلے کتاب ضرور دی گئی تھی پس جمعہ کے دن عبادت کرنا ان پر فرض کیا گیا تھا مگر انھوں نے اختلاف کیا۔ پس اللہ تعالیٰ نے ہمیں اس کی ہدایت کر دی۔ پس سب لوگ اس بات میں ہم سے پیچھے ہیں۔ یہود کا دن کل (ہفتہ)  اور نصاریٰ کا دن پرسوں (یعنی اتوار)  ہے۔ ‘‘
 باب۔ جمعہ کے دن خوشبو لگانا (مسنون ہے)  
 (۴۹۳)۔ سیدنا ابو سعید خدریؓ کہتے ہیں کہ میں گواہی دیتا ہوں کہ رسول اللہﷺ نے فرمایا : ’’ ہر بالغ پر جمعہ کے دن نہانا ضروری ہے اور یہ کہ مسواک کرے اور اگر میسر ہو تو خوشبو لگائے۔ ‘‘
  باب۔ نماز جمعہ کی فضیلت 
 (۴۹۴)۔  سیدنا ابوہریرہؓ سے رویت ہے کہ رسول اللہﷺ نے فرمایا: ’’ جو شخص جمعہ کے دن مثل غسل جنابت کے (خوب اچھی طرح)  غسل کرے، اس کے بعد (نماز کے لیے)  چلے تو گویا اس نے ایک اونٹ کا صدقہ کیا اور جو دوسری گھڑی میں چلے تو گویا اس نے ایک گائے صدقہ کی اور جو تیسری گھڑی میں چلے تو گویا اس نے ایک سینگوں والا مینڈھا صدقہ کیا اور جو چوتھی گھڑی میں چلے تو گویا اس نے ایک مرغی صدقہ میں دی اور جو پانچویں گھڑی میں چلے تو اس نے گویا ایک انڈا صدقہ میں دیا پس جس وقت امام (خطبہ دینے)  نکل آتا ہے تو فرشتے سننے کے لیے اندر آ جاتے ہیں (اور ثواب کا سلسلہ موقوف ہو جاتا ہے) ۔ ‘‘
 باب۔ جمعہ کی نماز کے لیے تیل لگا (کر جانا)  مسنون ہے
 (۴۹۵)۔ سدنا سلمان فارسیؓ کہتے ہیں کہ نبیﷺ نے فرمایا ہے : ’’ جو شخص جمعہ کے دن غسل کرے اور جس قدر ممکن ہو طہارت کرے پھر (بالوں کو)  تیل لگائے یا اپنے گھر کی خوشبو استعمال کرے پھر اس کے بعد (جمعہ کی نماز کے لیے)  نکلے اور دو آدمیوں کے درمیان (جو مسجد کے اندر بیٹھے ہوئے ہوں)  تفریق نہ کرے پھر جس قدر اس کی قسمت میں ہو نماز پڑھے اس کے بعد جس وقت امام خطبہ دینے لگے تو چپ رہے تو اس کے وہ گناہ جو اس جمعہ اور گزشتہ جمعہ کے درمیان (ہو گئے)  ہیں، معاف کر دیے جائیں گے۔ ‘‘
 (۴۹۷)۔ سیدنا ابن عباسؓ سے پوچھا گیا کہ لوگ کہتے ہیں کہ نبیﷺ نے فرمایا ہے۔ : ’’ جمعہ کے دن غسل کرو اور اپنے سروں کو اچھی طرح دھو  ڈالو، اگرچہ تم جنبی نہ ہو اور خوشبو کا استعمال کر و۔ ‘‘ ابن عباسؓ بولے کہ غسل تو ہاں (میں بھی جانتا ہوں کہ اس کا آپﷺ نے حکم دیا ہے)  لیکن خوشبو کو میں نہیں جانتا۔ 
 باب۔ (جمعہ کے دن)  عمدہ سے عمدہ لباس جو میسر ہو پہنے 
 (۴۹۷)۔ امیر المومنین سیدنا عمر بن خطابؓ نے ایک مسجد کے پاس دروازے کے پاس ایک ریشمی جوڑا فروخت ہوتے دیکھا تو انھوں نے عرض کی کہ یارسول اللہﷺ ! کاش آپﷺ اس کو مول لے لیتے اور اس کو جمعہ کے دن اور قاصدوں کے سامنے جب وہ آپﷺ کے پاس آتے ہیں ، پہن لیا کریں تو رسول اللہﷺ نے فرمایا : ’’اسے تو وہی شخص پہنے گا جس کا آخرت میں کچھ حصہ نہ ہو۔ ‘‘اس کے بعد (کہیں سے)  اسی قسم کے کئی ریشمی جوڑے رسول اللہﷺ کے پاس آ گئے تو آپﷺ نے عمر بن خطابؓ کو اس میں سے ایک حلہ (ریشمی جوڑا)  دے دیا۔ عمرؓ نے عرض کی یارسول اللہﷺ !آپﷺ نے مجھے یہ دیدیا حالانکہ آپﷺ حلہ عطارد کے بارے میں کچھ ارشاد فرما چکے ہیں تو رسول اللہﷺ نے فرمایا : ’’میں نے آپ کو اس لیے نہیں دیا کہ تم خود اس کو پہنو۔ ‘‘پس عمرؓ نے وہ حلہ اپنے ایک مشرک بھائی کو جو مکہ میں تھا پہنا دیا۔ 
  باب۔ جمعہ کے دن مسواک کرنا (مسنون ہے)  
 (۴۹۸)۔ سیدنا ابوہریرہ سے روایت ہے کہ رسول اللہﷺ نے فرمایا : ’’مجھے اپنی امت کے لوگوں کی تکلیف و مشقت کا خیال نہ ہوتا تو بے شک انھیں ہر نماز کے وقت مسواک کا حکم دیتا۔ ‘‘
 (۴۹۹)۔ سیدنا انسؓ کہتے ہیں کہ (ایک مرتبہ ہم لوگوں سے) رسول اللہﷺ نے فرمایا : ’’میں نے تمہیں مسواک (کی فضیلتوں)  کے بارے میں بہت کچھ سکھایاہے۔ ‘‘
 باب۔ جمعہ کے دن فجر کی نماز میں کیا پڑھا جائے ؟
 (۵۰۰)۔ سیدنا ابوہریرہ کہتے ہیں کہ نبیﷺ جمعہ کے دن فجر (کی نماز)  میں الٓم السجدۃ (سورۂ سجدہ) اور ﴿ھَلْ اَتیٰ عَلیَ الْاِ نْسَانِ حِیْنُ مِّنَ الدَّھْر﴾ (سورۂالدھر) پڑھا کرتے تھے۔ 
 باب۔ جمعہ گاؤں اور شہروں، دونوں میں جائز ہے 
 (۵۰۱)۔ سیدنا ابن عمرؓ کہتے ہیں کہ میں نے رسول اللہﷺ کو یہ فرماتے ہوئے سنا : ’’ تم سب لوگ مسؤل (یعنی حاکم و ذمہ دار)  ہو اور تم سب لوگوں سے تمہاری رعیت کے بارے میں باز پرس ہو گی۔ امام (بھی)  مسؤل ہے اور اس سے اس کی رعیت کی بابت بازپرس ہو گی اور مرد اپنے گھر میں مسؤل ہے اور اس سے اس کی رعیت کی باز پرس ہو گی اور عورت اپنے شوہر کے گھر میں مسؤل ہے اور اس سے اس کی اور رعیت کی بابت باز پرس ہو گی اور خادم اپنے آقا کے مال میں مسؤل ہے اور اس سے اس کی اور رعیت کی بابت بازپرس ہو گی۔ ‘‘ (راوی ابن شہاب)  کہتے ہیں کہ مجھے خیال ہے کہ انھوں نے یہ بھی کہا : ’’ آدمی اپنے باپ کے مال میں مسؤل ہے اور اس سے اس کی رعیت کی بابت باز پرس ہو گی اور تم سب کے سب مسؤل (یعنی حاکم)  ہو اور تم سب سے تمہاری رعیت کی بابت باز پرس ہو گی۔ ‘‘ 
 (فائدہ) امام بخاری رحمۃ اللہ علیہ اس سے پہلی روایت میں بحرین کی بستی جوانی کا ذکر کر چکے ہیں جس میں نبیﷺ کی مسجد کے بعد سب سے پہلے خطبہ جمعہ ہوا۔ اور یہ روایت بھی امام زہری نے رذیق ابن حکیم کے اس سوال کے جواب میں بیان کی کہ کیا میں اپنے حبشی غلاموں کو جو میری زمینوں پر کھیتی باڑی کرتے ہیں، جمعہ پڑھاؤں تو انہوں نے کہا کہ وہاں پڑھاؤ اور پھر یہ حدیث بیان کی۔ ‘‘
 (محمود الحسن اسد) 
 باب۔ جسے جمعہ کے لیے آنا ضروری نہیں،کیا اس پرغسل جمعہ واجب ہے ؟ 
 (۵۰۲)۔ سیدنا ابو ہریرہؓ کی یہ روایت کہ جس میں یہ ذکر تھا کہ ’’ ہم باعتبار ترتیب امم، سب امتوں کے بعد آئے ہیں لیکن قیامت کے دن حساب و کتاب اور جنت میں لے جا نے کے حساب سے سب سے آگے ہوں گے۔ ‘‘ گزر چکی ہے۔ (دیکھیے حدیث : ۴۹۲) اس روایت کے آخر میں اتنا زیادہ ہے کہ پھر آپﷺ نے فرمایا: ’’ ہر مسلمان پر ضروری ہے کہ ہر ہفتہ میں ایک دن غسل کر ے، اس دن اپنا سر اور اپنا بدن اچھی طرح صاف کرے۔ 
 باب۔ کتنی دور سے جمعہ کے لیے آنا چاہیے اور یہ کن کن پر واجب ہے 
 (۵۰۳)۔ ام المومنین عائشہ صدیقہؓ نبیﷺ کی زوجہ محترمہ کہتی ہیں کہ لوگ اپنے گھروں سے اور مدینہ کی نواحی بستیوں سے نماز جمعہ میں باری باری آیا کرتے تھے۔ گردو غبار کی وجہ سے ان (کے جسم)  پر غبار اور پسینہ بہت آتا تھا پھر ان کے بدن سے بھی پسینہ نکلتا تھا تو بد بو ہوا کرتی تھی پس ایک آدمی ان میں سے رسول اللہﷺ کے پاس آیا اور آپﷺ (اس وقت)  میرے ہاں تھے تو نبیﷺ نے فرمایا : ’’ کاش تم لوگ اس دن (گردو غبار اور بد بو سے) صاف رہا کرتے۔ 
 (۵۰۴)۔ ام المومنین عائشہ صدیقہؓ سے ہی روایت ہے کہ لوگ اپنے کام کاج خود کیا کرتے تھے اور جب جمعہ کے لیے جاتے تو اپنی اسی حالت میں چلے جاتے تو ان سے کہا گیا : ’’ کا ش تم غسل کر لیا کرو۔ ‘‘
 (۵۰۵)۔ سیدنا انس بن مالکؓ سے روایت ہے کہ نبیﷺ جمعہ کی نماز آفتاب کے ڈھلنے پر پڑھتے تھے۔ 
 باب۔ جمعہ کے دن گرمی زیادہ ہو تو کیا جائے ؟
 (۵۰۶)۔ سیدنا انس بن مالکؓ کہتے ہیں کہ جب خوب سردی ہوتی تھی تو نبیﷺ نماز جلدی پڑھتے تھے وہ جب گرمی زیادہ ہوتی تھی تو نماز کو کھڑا کر کے (ٹھنڈے وقت)  پڑھتے تھے یعنی جمعہ کی نماز۔ 
  باب۔ جمعہ کے لیے (پیدل)  چلنے کا بیان 
 (۵۰۷)۔ سیدنا ابو عبسؓ روایت کرتے ہیں کہ اور وہ اس وقت نماز جمعہ کے لیے جا رہے تھے کہ میں نے نبیﷺ سے سنا ہے : ’’ جس کے دونوں پاؤں اللہ کی راہ میں غبار آلود ہو جائیں تو اس کو اللہ نے (دوزخ کی)  آگ پر حرام کر دیا ہے (یعنی دوزخ کی آگ اس کو نہیں چھو سکتی)۔ ‘‘
 باب: کوئی مسلمان جمعہ کے دن اپنے بھائی کو اٹھا کر اس کی جگہ پر نہ بیٹھے۔ 
 (۵۰۸)۔ سیدنا ابن عمرؓ کہتے ہیں کہ نبیﷺ نے منع فرمایا ہے کہ : ’’ کوئی شخص اپنے بھائی کو اس کی جگہ سے اٹھا کر خود اس کی جگہ پر بیٹھ جائے۔ ‘‘ عرض کیا گیا کہ یہ کیا صرف جمعہ میں ؟ فرمایا : ’’ جمعہ اور اس کے علاوہ اور موقع پر بھی۔ ‘‘
  باب۔ جمعہ کے دن اذان کا بیان 
 (۵۰۹)۔ سیدنا سائب بن یزیدؓ کہتے ہیں کہ جمعہ کے دن اذان نبیﷺ اور امیر المومنین ابوبکر صدیق اور عمر فاروقؓ کے دور میں اس وقت ہوتی تھی جب امام منبر پر بیٹھ جاتا پھر عثمانؓ (خلیفہ)  ہوئے اور (مسلمان)  لوگ زیادہ ہو گئے تو عثمانؓ نے زوراء پر تیسری اذان بڑھا دی۔ (امام بخاری رحمۃ اللہ نے کہا کہ زوراء مدینہ کے بازار میں مقام کا نام ہے) ۔ 
 باب۔ جمعہ کے دن ایک موذن کا ہونا بہتر ہے 
 (۵۱۰)۔ سیدنا سائب بن یزیدؓ ایک دوسری روایت میں کہتے ہیں کہ نبیﷺ کے عہد میں صرف ایک ہی موذن تھا اور وہ جمعہ کے دن کی اذان اسی وقت دیتا تھا جب امام بیٹھ جاتا تھا یعنی اپنے منبر پر (بیٹھ جاتا تھا) ۔ 
 باب۔ امام کو چاہیے کہ جب منبر پر اذان سنے تو جواب دے 
 (۵۱۱)۔ سیدنا معاویہ بن سفیانؓ سے روایت ہے کہ وہ منبر پر بیٹھے ہوئے تھے کہ موذن نے اذان کہی۔ تو جب اس نے کہا (اَﷲُ اَکْبَرُ اَ ﷲُ اَکْبَرُ) معاویہؓ نے بھی کہا (اَﷲُ اَکْبَرُاﷲُ اَکْبَرُ)  پھر موذن نے کہا ( (اَشْھَدُ اَنْ لَّا اِلٰہَ اِلَّا اﷲُ))  تو معاویہؓ نے کہا ( (وَ اَنَا)) موذن نے کہا ( (اشھد ان محمدا رسول اللہ)) تو معاویہؓ نے کہا ( (وانا))     پھر اذان ختم ہو چکی تو معاویہؓ نے کہا کہ اے لوگو! میں نے رسول اللہﷺ سے اسی مقام (یعنی منبر)  پر سنا کہ جب موذن نے اذان دی تو آپﷺ وہی فرماتے جاتے تھے جو تم نے میری گفتگو سنی۔ 
 باب۔ خطبہ منبر پر (چڑھ کر دینا چاہیے)  
 (۵۱۲)۔ سیدنا سہل بن سعدؓ کی حدیث منبر کے بارے میں پہلے گزر چکی ہے (دیکھیے حدیث ۲۴۹) کہ رسول اللہﷺ نے اس (منبر)  کے اوپر نماز پڑھی اور پھر الٹے پاؤں واپس اترے اس روایت میں اتنا زیادہ ہے کہ پھر جب فارغ ہوئے تو لوگوں کی طرف منہ کر کے فرمایا : ’’ اے لوگو ! میں نے یہ اسی لیے کیا تا کہ تم میری اقتداء کر و اور میرا (طریقۂ)  نماز سیکھ لو۔ ‘‘
 (۵۱۳)۔ سیدنا جابر بن عبداللہؓ کہتے ہیں کہ کھجور کے تنے کا ایک ستون تھا جس پر (ٹیک لگا کر)  نبیﷺ کھڑے ہوتے تھے پھر جب آپﷺ کے لیے منبر رکھ دیا گیا تو ہم نے ستون سے دس ماہ کی حاملہ اونٹنی جیسی رونے کی آواز  سنی، یہاں تک کہ نبیﷺ منبر سے اترے اور اپنا ہاتھ اس ستون پر رکھا۔ (تب وہ آواز ختم ہو گئی) ۔ 
 باب۔ خطبہ کھڑے ہو کر پڑھنا (چاہیے)  
 (۵۱۴)۔ سیدنا عبداللہ بن عمرؓ کہتے ہیں کہ نبیﷺ کھڑے ہو کر خطبہ پڑھتے تھے، اس کے بعد بیٹھ جاتے تھے، پھر کھڑے ہو جاتے تھے جیسا کہ تم اب کرتے ہو۔ 
باب: جو شخص خطبے میں بعد ثنا ء کے اما بعد کہے (تو وہ سنت کے موافق کرتا ہے)  
 (۵۱۵)۔ سیدنا عمرو بن تغلبؓ کہتے ہیں کہ رسول اللہﷺ کے پاس کچھ مال یا کوئی چیز لائی گئی تو آپﷺ نے اس کو تقسیم کر دیا۔ کچھ لوگوں کو دیا اور کچھ لوگوں کو نہیں دیا، پھر آپﷺ کو یہ خبر ملی کہ جن کو آپﷺ نے نہیں دیا وہ ناخوش ہو گئے ہیں تو آپﷺ نے اللہ تعالیٰ کی حمد و ثنا بیان کی پھر فرمایا : ’’ اما بعد! اللہ کی قسم میں کسی کو دیتا ہوں اور کسی کو چھوڑ دیتا ہوں حالانکہ جس کو چھوڑ دیتا ہوں وہ میرے نزدیک اس سے کہ جس کو دیتا ہوں زیادہ پسند ہوتا ہے لیکن میں کچھ لوگوں کو اس لیے دیتا ہوں کہ ان کے دلوں میں بے چینی اور گھبراہٹ دیکھتا ہوں۔ (اور جنہیں میں نہیں دیتا ہوں)  ان لوگوں کو میں اس سیر چشمی اور بھلائی کے حوالے کر دیتا ہوں جو اللہ نے ان کے دلوں میں پیدا کی ہے، انھیں لوگوں میں عمرو بن تغلب (رضی اللہ عنہ)  بھی ہیں۔ ‘‘ (عمر و بن تغلبؓ کہتے ہیں)  اللہ کی قسم ! میں نہیں چاہتا کہ رسول اللہﷺ کے اس کلمہ کے عوض مجھے سرخ اونٹ بھی ملیں۔ 
 (۵۱۶)۔ سیدنا ابو حمید ساعدیؓ کہتے ہیں کہ رسول اللہﷺ ایک رات کو نماز کے بعد کھڑے ہو گئے اور تشہد پڑھا اور اللہ کی حمد بیان کی جیسا کہ اس کے لائق ہے پھر فرمایا ’’ اما بعد !۔ ‘‘ 
 (۵۱۷)۔ سیدنا ابن عباسؓ کہتے ہیں کہ (ایک روز)  نبیﷺ منبر پر چڑھے اور وہ آخری مجلس تھی جس میں رسول اللہﷺ بیٹھے۔ آپﷺ ایک بڑی چادر اپنے شانوں پر ڈالے ہوئے تھے اور آپﷺ نے اپنا سرمبارک مٹیالے رنگ کی ایک پٹی سے باندھ لیا تھا، پس آپﷺ نے فرمایا : ’’ اے لوگو ! میرے قریب آ جا ؤ۔ ‘‘ چنانچہ لوگ آپﷺ کے پاس جمع ہو گئے۔ اس کے بعد آ پﷺ نے فرمایا : ’’ اما بعد ! پس یہ قبیلہ انصار کم ہوتے جائیں گے اور دوسرے لوگ بڑھتے جائیں گے لہٰذا جو شخص امت میں سے کسی چیز کا مالک ہو اور وہ اختیار رکھتا ہو کہ اس کے ذریعے کسی کو ضرر یا کسی کو فائدہ پہنچ سکتا ہو تو اس کو چاہیے کہ ان (یعنی انصار)  میں سے نیکو کار کی (نیکی)  کو قبول کرے اور ان میں خطا کار (کی خطا)  سے تجاوز کرے۔ ‘‘ 
 باب۔ جب امام دورانِ خطبہ کسی شخص کو آتا دیکھے تو اسے حکم دے کہ دو رکعت نماز پڑھ لے۔ 
 (۵۱۸)۔ سیدنا جابر بن عبداللہؓ کہتے ہیں کہ ایک شخص (مسجد میں)  آیا (اور بیٹھ گیا)  اس وقت نبیﷺ خطبہ دے رہے تھے تو نبیﷺ نے اس سے دریافت فرمایا : ’’ کیا تو دو رکعت (تحیۃ المسجد)  پڑھ چکا ہے ؟‘‘ اس نے عرض کی کہ نہیں۔ آپﷺ نے فرمایا : ’’ اٹھ اور دو رکعت نماز پڑھ لے۔ ‘‘ 
 باب۔ جمعہ کے دن خطبہ میں بارش کے لیے دعا مانگنا 
 (۵۱۹)۔ سیدنا انس بن مالکؓ کہتے ہیں کہ (ایک مرتبہ)  نبیﷺ کے عہد میں لوگوں پر قحط سالی پڑی تو جمعہ کے دن اس حالت میں کہ نبیﷺ خطبہ دے رہے تھے، ایک اعرابی کھڑا ہو گیا اور اس نے کہا کہ یا رسول اللہ ! مال تلف ہو گیا اور بچے بھوکے ہیں تو آپﷺ ہمارے لیے (بارش کی)  دعا کیجیے۔ پس آپﷺ نے اپنے دونوں ہاتھ اٹھائے اور ہم (اس وقت)  آسمان میں ایک ٹکڑا بھی بادل کا نہ دیکھتے تھے مگر قسم اس ذات (پاک)  کی جس کے ہاتھ میں میری جان ہے کہ آپﷺ اپنے ہاتھوں کو سمیٹنے بھی نہ پائے کہ بادل پہاڑوں کی طرح چھا گیا، پھر آپﷺ اپنے منبر پر سے اترے نہیں یہاں تک کہ میں نے بارش کو آپﷺ کی ڈاڑھی مبارک پر ٹپکتے ہوئے دیکھا۔ پھر اس دن ہم پر بارش ہوئی اور دوسرے دن اور تیسرے دن اور چوتھے دن (اسی طرح)  دوسرے جمعہ تک بارش برستی رہی تو وہی اعرابی  (یا انسؓ نے)  کہا کہ (کوئی)  دوسرا (آدمی جمعہ کے وقت)  پھر کھڑا ہو گیا اور اس نے عرض کی کہ یا رسول اللہ ! (بارش کی کثرت سے)  مکان گر گئے اور مال ڈوب گیا پس آپﷺ اللہ تعالیٰ سے ہمارے لیے دعا فرمایے تو آپﷺ نے اپنے دونوں ہاتھ اٹھائے اور کہا : ’’ اے اللہ  ! ہمارے آس پاس مینہ بر سا اور ہم پر نہ برسا ‘‘ پھر آپﷺ بادل کے جس ٹکڑے کی طرف اشارہ کرتے تھے وہ ہٹ جاتا تھا اور پورا مدینہ (بادل سے صاف ہو کر)  مثل حوض کے ہو گیا اور وادیِ قناۃ کا نالہ ایک مہینے تک بہتا رہا اور جو شخص کسی طرف سے آتا تھا وہ بارش کی کیفیت بیان کرتا تھا۔ 
 باب۔ جمعہ کے دن اس حالت میں کہ امام خطبہ دے رہا ہو تو چپ رہنا (چاہیے)  
 (۵۲۰)۔ سیدنا ابوہریرہؓ کہتے ہیں کہ رسول اللہﷺ نے فرمایا ہے : ’’ اگر جمعہ کے دن جب امام خطبہ دے رہا ہو اور تو اپنے پاس والے سے یہ کہے کہ چپ رہ تو بے شک تو نے لغو حرکت کی۔ ‘‘
 باب۔ جمعہ کے روز جس ساعت دعا مقبول ہوتی ہے (وہ کتنی دیر رہتی ہے)  
 (۵۲۱)۔ سیدنا ابوہریرہؓ سے روایت ہے کہ رسول اللہﷺ نے جمعہ کے دن کا ذکر کیا تو فرمایا : ’’ اس میں ایک ساعت ایسی ہے کہ اس کو جو مسلمان بندہ پالے اور وہ کھڑا ہوا نماز پڑھ رہا ہو اور اللہ تعالیٰ سے کچھ مانگے تو اللہ تعالیٰ اس کو وہ چیز ضرور دے دے گا۔ ‘‘ اور آپﷺ نے اپنے ہاتھ سے اس ساعت کی کمی بیان کرنے کے لیے اشارہ فرمایا۔ 
 باب۔ اگر نماز جمعہ میں لوگ امام سے (علیحدہ ہو کر)  بھاگ جائیں تو۔ ۔ ۔ 
 (۵۲۲)۔ سیدناجابربن عبداللہؓ کہتے ہیں کہ ہم نبیﷺ کے ہمراہ نماز پڑھ رہے تھے، اتنے میں ایک قافلہ (شام کی طرف سے)  آیا جو غلہ لا دے ہوئے تھا تو لوگ اس قافلے کی طرف متوجہ ہو گئے یہاں تک کہ نبیﷺ کے پاس صرف بارہ آدمی رہ گئے۔ اس پر یہ آیت نازل ہو ئی : ’’ اور جب ان لوگوں نے کسی تجارت یا کھیل کو دیکھا تو اس کی طرف چل دیے اور (اسے نبی !)  تمہیں خطبہ میں کھڑے چھوڑ دیا :‘‘ (الجمعہ :۱۱) 
 باب۔ نماز جمعہ کے بعد اور اس سے پہلے نفلی نماز پڑھنا 
 (۵۲۳)۔ سیدنا عبداللہ بن عمرؓ سے روایت ہے کہ رسول اللہﷺ ظہر سے پہلے دو رکعات اور ظہر کے بعد دو رکعات اور مغرب کے بعد دو رکعات اپنے گھر میں پڑھتے اور عشاء کے بعد (بھی)  دو رکعات پڑھتے اور جمعہ کے بعد نہ پڑھتے تھے یہاں تک کہ (اپنے گھر)  لوٹ آتے، اس کے بعد دو رکعات پڑھتے تھے۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


نماز خوف کا بیان 

باب: نماز خوف (کا بیان)  
 (۵۲۴) ۔ سیدنا عبداللہ بن عمرؓ کہتے ہیں کہ میں نے رسول اللہﷺ کے ہمراہ نجدؔ کی طرف جہاد کیا تو ہم دشمن کے مقابل جا پڑے پس ہم نے ان لوگوں کے لیے صف بندی کی پھر رسول اللہﷺ ، ہمیں نماز پڑھانے لگے تو ایک گروہ (ہم میں سے)  آپﷺ کے ساتھ کھڑا ہوا اور دوسرا دشمن کے سامنے رہا پھر رسول اللہﷺ نے اپنے ساتھ والوں کے ہمراہ ایک رکوع کیا اور دوسجدے کیے۔ اس کے بعد وہ لوگ (جو آپﷺ کے ساتھ نماز میں شریک تھے) ، اس گروہ کی جگہ پر چلے گئے جس نے نماز نہ پڑھی تھی۔ اب دوسرا گر وہ آیا تو رسول اللہﷺ نے ایک رکعت ان کے ساتھ پڑھی اور دو سجدے کیے، اس کے بعد سلام پھیر دیا پھر ان میں سے ہر شخص نے اکیلے ایک ایک رکوع اور دو دو سجدے ادا کیے۔ 
باب: نماز خوف پیا دہ اور سوار (دونوں حالتوں میں پڑھائی جا سکتی ہے)  
 (۵۲۵)۔ سیدنا عبداللہ بن عمرؓ دوسری روایت میں (رسول اللہﷺ کا فرمان نقل)  فرماتے ہیں کہ اگر دشمن، ان (مسلمان سپاہیوں)  سے زیادہ ہوں تو (یہ مسلمان سپاہی)  پیادہ اور سوار (جس طرح ممکن ہو نماز)  پڑھ لیں۔ 
فائدہ : ثابت ہوا کہ مسلمان فوج کے وہ شیر دل سپاہی جو کسی غیرمسلم ملک میں جا سوسی کے لیے جاتے ہیں، وہ وہاں، اوپر دی گئی حدیث کے تحت، جیسے بھی ممکن ہو نماز قائم کریں کیونکہ نماز ہر حال میں فرض ہے۔ 
باب۔ اگر دشمن کا پیچھا کر رہے ہوں یا دشمن پیچھا کر رہا تو نماز سواری پر اور اشارے سے پڑھنا 
 (۵۲۶)۔ سیدنا ابن عمرؓ کہتے ہیں کہ نبیﷺ جب غزوۂ احزاب سے واپس ہوئے تو ہم سے فرمایا : ’’ کوئی شخص عصر کی نماز نہ پڑھے مگر بنی قریظہ میں پہنچ کر۔ ‘‘ تو بعض لوگوں کو عصر کا وقت راستہ ہی میں ہو گیا اس لیے بعض لوگوں نے کہا کہ ہم تو نماز پڑھ لیتے ہیں کیونکہ نبیﷺ کے منع کرنے کا یہ مطلب نہ تھا کہ نماز عصر کا وقت نکل جائے چنانچہ انھوں نے نماز پڑھ لی۔ پھر یہ بات نبیﷺ سے بیان کی گئی تو آپﷺ نے کسی پر خفگی نہیں فرمائی۔ 
فائدہ : بعض صحابہ کرامؓ نے کسی جگہ پڑاؤ کیے بغیر سواری پر ہی نماز ادا کر لی تھی تا کہ قضا نہ ہو۔ اس پر مؤاخذہ نہ ہوا تھا۔ (محمود الحسن اسد)  
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



عیدین کا بیان 

باب۔ عید کے دن ڈھالوں اور برچھیوں سے کھیلنا 
 (۵۲۷)۔ ام المومنین عائشہ صدیقہؓ کہتی ہیں کہ نبیﷺ تشریف لائے اور میرے پاس دو لڑکیاں تھیں جو بعاث کی لڑائی کا قصہ گا رہی تھیں پس رسول اللہﷺ لیٹ رہے اور آپﷺ نے اپنا منہ پھیر لیا۔ پھر ابوبکر صدیقؓ  آئے اور انہوں نے مجھے ڈانٹا اور کہا کہ شیطانی آلات نبیﷺ کے پاس ؟ پس رسول اللہﷺ نے ان کی طرف دیکھا اور فرمایا : ’’ انھیں چھوڑدو۔ ‘‘ پھر جب ابو بکرؓ دوسرے کام میں لگ گئے۔ تو میں نے ان دونوں لڑکیوں کو اشارہ کیا اور وہ چلی گئیں۔ یہعید کا دن تھا اور حبشی لوگ ڈھالوں اور برچھیوں سے کھیل رہے تھے۔ یا تومیں نے رسول اللہﷺ سے کہا یا خود رسول اللہﷺ نے مجھ سے فرمایا : ’’ کیا تو یہ کھیل دیکھنا چاہتی ہے ؟‘‘ میں نے عرض کی جی ہاں۔ تو آپﷺ نے مجھ کو اپنے پیچھے کھڑا کر لیا۔ میرا رخسار آپﷺ کے رخسار کے ساتھ مس کر رہا تھا۔ آپﷺ فرماتے تھے : ’’ کھیلو کھیلو اے بنی ارفدہ۔ ‘‘یہاں تک کہ جب میں اکتا گئی تو آپﷺ نے فرمایا : ’’ بس ؟‘‘ میں نے کہا :جی ہاں،آپﷺ نے فرمایا : ’’ جایے۔ ‘‘ 
باب۔ عید الفطر کے دن (نماز کے لیے)  نکلنے سے پہلے کچھ کھا لینا چاہیے 
 (۵۲۸)۔ سیدنا انسؓ کہتے ہیں کہ رسول اللہﷺ عید الفطر کے روز دن چڑھنے دیتے تھے یہاں تک کہ چند کھجوریں کھا لیتے (یعنی نماز عید سے پہلے) ۔ ایک دوسری روایت میں ہے کہ آپﷺ طاق کھجوریں کھاتے تھے۔ 

باب۔ عید قربان کے دن کھانا کھانا (کس وقت مسنون ہے)  
 (۵۲۹)۔ سیدنا براء بن عازؓب کہتے ہیں کہ میں نے نبیﷺ کو خطبہ میں فرماتے ہوئے سنا : ’’ ہم اپنے اس (عید کے)  دن سب سے پہلے جو کام کریں گے وہ یہ ہے کہ نماز پڑھیں گے، اس کے بعد واپس آ کر قربانی کریں گے۔ پس جو کوئی ایسا کرے گا وہ ہماری سنت (کی راہ)  پر پہنچ جائے گا۔ ‘‘
 (۵۳۰)۔ سیدنا براء بن عازبؓ کہتے ہیں کہ نبیﷺ نے عید الا ضحی کے دن نماز کے بعد ہمارے سامنے خطبہ دیا تو آپﷺ نے فرمایا : ’’ جو شخص ہماری طرح نماز پڑھے اور ہماری طرح قربانی کرے تو وہ یقیناً (ہمارے)  طریقے پر پہنچ گیا اور جس نے نماز سے پہلے قربانی کی تو وہ (قربانی جو)  نماز سے پہلے (اس نے کی فضول)  ہے اور اس کی قربانی نہیں ہے۔ ‘‘ پس ابو بردہ بن نیارؓ براءؓ کے ماموں نے کہا کہ یا رسول اللہ ! میں نے اپنی بکری نماز سے پہلے قربان کی ہے اور میں نے یہ سمجھا کہ آج کا دن کھانے اور پینے کا دن ہے اور میں نے چاہا کہ میری بکری سب سے پہلی بکری ہو جو میرے گھر میں ذبح ہو پس میں نے اپنی بکری ذبح کر ڈالی اور قبل اس کے کہ نماز کے لیے آؤں کچھ ناشتہ بھی کر لیا۔ آپﷺ نے فرمایا : ’’ تمہاری بکری گوشت کی بکری ہے (قربانی کی نہیں ہے)  ‘‘ تو انہوں نے عرض کی کہ یا رسول اللہﷺ ! ہمارے پاس ایک بکری کا بچہ ہے جو مجھے دو بکریوں سے زیادہ پیارا ہے تو کیا وہ مجھے کفایت کر جائے گا ؟ آپﷺ نے فرمایا : ’’ ہاں اور تمہارے بعد کسی کو کفایت نہ کرے گا۔ ‘‘
باب۔ عید گاہ کی طرف بغیر منبر کے جانا 
 (۵۳۱)۔ سیدنا ابو سعید خدریؓ کہتے ہیں کہ نبیﷺ عید الفطر اور عید الاضحیٰ کے دن عید گاہ تشریف لے جاتے تھے تو سب سے پہلی چیز جس سے رسول اللہﷺ ابتدا فرماتے تھے نماز تھی۔ نماز مکمل ہو جانے کے بعد آپﷺ لوگوں کے مقابل کھڑے ہو جاتے اور لوگ اپنی صفوں میں بیٹھے رہتے پس آپﷺ انھیں پند و نصائح فرماتے اور احکام دیتے۔ بعد ازاں اگر آپﷺ چاہتے کہ کوئی لشکر روانہ کریں تو اس کو تیار کرتے یا دیگر کسی کام کا حکم کرنا چاہتے تو حکم فرماتے پھر آپﷺ واپس ہو جاتے۔ سیدنا ابو سعیدؓ کہتے ہیں کہ آئندہ لوگ اسی (دستور)  پر رہے یہاں تک کہ میں مروان کے ساتھعید الا ضحی یا عید الفطر میں نکلا اور وہ اس وقت مدینہ کا حاکم تھا، پس جب ہم عید گاہ پہنچے تو ایک منبر وہاں رکھا ہوا تھا جس کو کثیر بن صلت نے تیار کیا تھا اور یکایک مروان کے یہ چاہتے ہی کہ نماز پڑھنے سے پہلے اس پر چڑھے، میں نے اس سے کہا کہ اللہ کی قسم ! تم لوگوں نے (سنت نبوی کو)  بدل دیا۔ اس پر اس نے جواب دیا کہ اے ابو سعید ! وہ بات جاتی رہی جو تم جانتے ہو۔ میں نے کہا کہ جو کچھ میں جانتا ہوں اللہ کی قسم ! وہ اس سے بہتر ہے جو میں نہیں جانتا۔ تب اس نے کہا کہ لوگ ہمارے لیے نماز کے  بعد بیٹھے نہ تھے اس لیے میں نے خطبہ کو نماز سے پہلے کر دیا۔ 
باب۔ عید کے لیے پیدل یا سوار ہو کر جانا اور خطبہ سے پہلے بغیر اذان واقامت نماز ادا کرنا 
 (۵۳۲)۔ سیدنا ابن عباسؓ اور جابر بن عبداللہؓ سے روایت ہے کہ (رسول اللہﷺ کے عہد میں) عید الفطر اور عید الاضحٰی کے دن نماز (عید)  کی اذان نہ کہی جاتی تھی۔ 
 (فائدہ)  پیدل یا سوار جا نے کی ممانعت نہ ہونے کی وجہ سے اس کے جواز کا پہلو نکلتا ہے۔ اور خطبہ سے پہلے نماز کا اثبات گزشتہ حدیث سے ہو چکا۔ (محمود الحسن اسد)  
باب۔ خطبہ،عید کی نماز کے بعد (دینا چاہیے)  
 (۵۳۳)۔ سیدنا ابن عباسؓ کہتے ہیں کہ میں نے عید کی نماز رسول اللہﷺ اور ابو بکرؓ، عمرؓ اور عثمانؓ کے ساتھ پڑھی۔ یہ سب لوگ خطبہ سے پہلے نماز  پڑھتے تھے۔ 
باب۔ ایام تشریق میں عبادت کر نے کی فضیلت 
 (۵۳۴)۔ سیدنا ابن عباسؓ نبیﷺ سے روایت کرتے ہیں کہ آپﷺ نے فرمایا : ’’ اور کسی بھی دن میں عبادت کرنا ان دس دنوں میں عبادت کر نے سے افضل نہیں ہے۔ ‘‘ صحابہ نے عرض کی کہ جہاد بھی نہیں ؟ تو آپﷺ نے فرمایا : ’’ہاں ! جہاد بھی نہیں مگر وہ شخص جو جہاد میں اپنی جان اور مال پیش کرتا ہوا نکلا پھر کسی چیز کو لے کر نہ لوٹا۔ ‘‘
باب۔ منیٰ میں قیام کے دوران اور عرفات میں تکبیر کہنا 
 (۵۳۵)۔ سیدنا انسؓ سے تلبیہ کی بابت پوچھا گیا کہ تم نبیﷺ کے ہمراہ کس طرح کیا کرتے تھے ؟ سیدنا انسؓ نے کہا کہ تلبیہ کہنے والا تلبیہ کہہ لیتا تھا اسے منع نہ کیا جاتا اور تکبیر کہنے والا تکبیر کہہ لیتا تھا تو اسے بھی منع نہ کیا جاتا تھا۔ 
باب۔ عیدگاہ میں اونٹ کی یا اور کسی جانور کی قربانی کرنا 
 (۵۳۶)۔ سیدنا عبداللہ بن عمرؓ سے روایت ہے کہ نبیﷺ اونٹ کی یا کسی اور جانور کی قربانیعید گاہ میں کیا کرتے تھے۔ 
باب۔ جس شخص نےعید کے دن جب واپس ہونے لگا تو راستہ بدل دیا 
 (۵۳۷)۔ سیدنا جابرؓ کہتے ہیں کہ نبیﷺ ، ایک راستے سےعید گاہ جاتے اور واپسی پر راستہ بدل دیتے تھے
 (۵۳۸)۔ ام المومنین عائشہ صدیقہؓ کی حدیث حبشی لوگوں کے کھیل کے بارے میں پہلے گزر چکی ہے (یکھیے حدیث : ۲۸۶)  اس روایت میں یہ زیادہ کیا ہے کہ پس سیدنا عمر بن خطابؓ نے انھیں ڈانٹا تو نبیﷺ نے فرمایا : ’’ انھیں رہنے دو،بے خوف ہو جاؤ اے بنی ارفدہ۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 




وتر کا بیان 
باب۔ وتر کے بارے میں کیا وارد ہوا ہے ؟ 
 (۵۳۹)۔ سیدنا عبداللہ بن عمرؓ سے روایت ہے کہ ایک شخص نے نبیﷺ سے نماز تہجد کی بابت پوچھا تو رسول اللہﷺ نے فرمایا : ’’ نماز شب کی دو رکعتیں ہیں پھر جب تم میں سے کسی کو صبح ہو جانے کا خوف ہو تو وہ ایک رکعت پڑھ لے، یہ ایک رکعت جس قدر نماز وہ پڑھ چکا ہے سب کو وتر بنا دے گی۔ ‘‘
 (۵۴۰)۔ ام المومنین عائشہ صدیقہؓ کہتی ہیں کہ رسول اللہﷺ گیارہ رکعتیں پڑھا کرتے تھے یعنی یہ آپﷺ کی نماز تہجد ہوتی تھی۔ اس میں سجدہ اتنا (طویل)  کرتے تھے کہ کوئی تم میں سے پچاس آیتیں پڑھ لے قبل اس کے کہ آپﷺ اپنا سراٹھائیں اور دو رکعتیں نماز فجر سے قبل پڑھا کرتے تھے پھر اپنی دائیں جانب لیٹ رہتے تھے یہاں تک کہ موذن نماز (کی اطلاع)  کے لیے آپﷺ کے پاس آتا۔ 
باب۔ نماز وتر کے اوقات 
 (۵۴۱)۔ ام المومنین عائشہ صدیقہؓ فرماتی ہیں کہ رات کے ہر حصہ میں رسول اللہﷺ نے نماز وتر پڑھی ہے کبھی اول شب میں، کبھی نصف شب اور کبھی آخر شب میں اور آخر میں نبیﷺ کا وتر صبح کے قریب پہنچا۔ 
باب۔ چاہیے کہ اپنی آخر نماز وتر کو بنائے 
 (۵۴۲)۔ سیدنا عبداللہ بن عمرؓ نبیﷺ سے روایت کرتے ہیں کہ آپﷺ نے فرمایا : ’’ (اے لوگو!)  تم رات کے وقت اپنی آخری نماز وتر کو بناؤ۔ ‘‘
باب۔ سواری پر وتر پڑھنا (درست ہے)  
 (۵۴۳)۔ سیدنا عبداللہ بن عمرؓ کہتے ہیں کہ نبیﷺ سفر میں نماز وتر اپنی سواری پڑھا کرتے تھے۔ 
باب۔ رکوع سے پہلے اور رکوع کے بعد قنوت کا پڑھنا 
 (۵۴۴)۔ سیدنا انسؓ سے سوال کیا گیا کہ نبیﷺ نے صبح کی نماز میں قنوت پڑھا تھا ؟ انہوں نے کہا ہاں، پھر پوچھا گیا کہ کیا رکوع سے پہلے آپﷺ نے قنوت پڑھی تھی ؟ انہوں نے کہا رکوع کے بعد کچھ دنوں تک۔ 
 (۵۴۵)۔ سیدنا انسؓ ہی سے روایت ہے کہ ان سے قنوت کی بابت پوچھا گیا تو انہوں نے بتایا کہ بے شک قنوت نبیﷺ کے عہد میں پڑھی جاتی تھی۔ پھر پوچھا گیا کہ رکوع سے پہلے یا رکوع کے بعد ؟ تو انہوں نے جواب دیا کہ رکوع سے پہلے۔ کہا گیا کہ فلاں شخص نے آپ (رضی اللہ عنہ)  سے نقل کر کے یہ خبر دی کہ آپ نے کہا کہ رکوع کے بعد (قنوت پڑھی تھی) ۔ سیدنا انسؓ نے فرمایا وہ جھوٹا ہے، رسول اللہﷺ نے صرف ایک مہینہ رکوع کے بعد قنوت پڑھی تھی میں خیال کرتا ہوں کہ آپﷺ نے کچھ لوگوں کو جو قاریِ (قرآن)  کہلاتے تھے اور ستر کے قریب تھے (نجد کے)  مشرکوں کی طرف بھیجا نہ کہ ان لوگوں کی طرف (جنہوں نے ان کو قتل کیا)  اور ان کے اور رسول اللہﷺ کے درمیان عہد (صلح)  تھا (مگر ان لوگوں نے بد عہد ی کی او ان قاریوں کی بے وجہ قتل کر دیا)  پس رسول اللہﷺ ایک مہینے تک ان کے لیے بد دعا کرتے رہے۔ اسی طرح ایک اور روایت میں ہے کہ نبیﷺ نے ایک مہینے تک قنوت پڑھی اور آپﷺ ’’رعل‘‘اور ’’ ذکوان ‘‘قبیلوں پر بد دعا کرتے رہے۔ 
 (۵۴۶)۔ سیدنا انسؓ سے ہی روایت ہے کہ قنوت مغرب اور فجر کی نماز میں (پڑھی جاتی)  تھی
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



بارش طلب کر نے کا بیان 
باب۔ استسقاء کا بیان 
 (۵۴۷)۔ سیدنا عبداللہ بن زیدؓ سے روایت ہے کہ نبیﷺ استسقاء کے لیے (جنگل کی طرف)  تشریف لے گئے اور (اس وقت)  آپﷺ نے چادر الٹ لی۔ اور ایک دوسری روایت میں کہتے ہیں کہ نبیﷺ نے دو رکعت نماز پڑھی۔ 
باب: نبیﷺ کا بد دعا دینا کہ یا اللہ ! ان پر ایسی قحط سالی ڈال جیسی یوسف (کے عہد)  کی قحط سالی (تھی)  
 (۵۴۸)۔ سیدنا ابوہریرہؓ سے مروی حدیث کہ نبیﷺ غریب مسلمانوں کے لیے دعائے نجات مانگتے اور (قبیلہ)  مضر (کے کافروں)  پر بد دعا کرتے۔ ۔ ۔ پہلے گزر چکی ہے (دیکھیے حدیث : ۵۴۵) اور اس روایت میں کہتے ہیں کہ آخر میں رسول اللہﷺ نے فرمایا : ’’ (اے اللہ !)  قبیلۂ غفار کو معاف فرما دے اور (قبیلہ)  اسلم کو سلامت رکھ۔ ’’ ابن ابو الزناد نے اپنے باپ سے روایت کرتے ہوئے کہ یہ سب صبح کی نماز میں تھا۔ 
 (۵۴۹)۔ سیدنا عبداللہ بن مسعودؓ نے کہا کہ نبیﷺ نے جب (قبول دعوت اسلام سے)  لوگوں کو پیچھے ہٹتے دیکھا تو (اللہ سے)  دعا کی : ’’ اے اللہ ! (ان پر)  سات برس (قحط ڈال دے)  جیسا کہ یوسفؑ کے (عہد میں)  سات برس تک (مسلسل قحط رہا تھا) ۔ ‘‘ پس قحط نے انھیں آ لیا۔ جس نے ہر قسم کی روئیدگی کونیست و نابود کر دیا حتیٰ کہ لوگوں نے کھالیں اور مردار اور سڑے جانور کھانا شروع کر دیئے اور بھوک کی وجہ سے (ضعف اس قدر ہو گیا کہ)  جب کوئی ان میں سے آسمان کی طرف دیکھتا تو اس کو دھواں (سا)  دکھائی دیتا۔ پس ابو سفیان (جو اس وقت تک اسلام نہیں لائے تھے)  آپﷺ کی خدمت میں حاضر ہوئے اور عرض کی کہ اے محمد! آپ  تو اللہ کی بندگی اور صلہ رحمی کا حکم دیتے ہیں اور بے شک یہ آپﷺ کی قوم کی لوگ (ہیں جو مارے بھوک کے)  مرے جاتے ہیں۔ آپﷺ اللہ سے ان کے لیے دعا کیجیے۔ پس اللہ تعالیٰ نے فرمایا :
 ’’ اے نبی ! تم اس دن کا انتظار کرو جس دن آسمان ایک صریح دھواں ظاہر کرے گا اگر ہم ان کافروں سے عذاب دور کر دیں تو یہ پھر (بھی)  کفر کریں گے اس کی سزا ان کو اسی دن ملے گی جس دن ہم ایک سخت گرفت میں ان کو پکڑیں گے۔ ‘‘ (الدخان :۱۰۔ ۱۶) 
ابن مسعودؓ نے کہا کہ بطشہ (یعنی پکڑ)  بدر کے دن ہوئی اور بے شک (سورۂ دخان میں)  دخان (دھواں)  اور بطشہ (پکڑ)  اور (سورۂ فرقان میں)  لزام (قید)  اور سورۂ روم کی آیت میں جو ذکر ہے سب واقع ہو چکے ہیں۔ 
 (۵۵۰)۔ سیدنا عبداللہ بن عمرؓ کہتے ہیں کہ اکثر میں شاعر کے قول کو یاد کر کے نبیﷺ کے چہرۂ (مبارک)  کی طرف دیکھتا تھا جب کہ آپﷺ (دعائے)  استسقاء مانگتے ہوتے تھے پس آپﷺ  (منبرسے)  نہ اتر نے پاتے تھے کہ تمام پر نالے بہنے لگتے تھے (وہ قول شاعر کا یہ ہے)  : ’’ گورا ان کا رنگ، وہ حامی یتیموں بیواؤں کے۔ لوگ پانی مانگتے ہیں ان کے منہ کے صدقے سے ‘‘ اور یہ ابو طالبؔ کا کلام ہے۔ 
 (۵۵۱)۔ سیدنا عمر بن خطابؓ سے روایت ہے کہ جب لوگ قحط زدہ ہوتے تو امیر المومنین عمر بن خطابؓ سیدنا عباس بن عبد المطلبؓ کے ذریعے سے بارش برسنے کی دعا مانگتے۔ کہتے کہ اے اللہ ! (پہلے)  ہم اپنے نبیﷺ کے ذریعے سے دعائے استسقاء کیا کرتے تھے اور تو بارش برسا دیتا تھا۔ اب ہم اپنے نبیﷺ کے چچا کے ذریعے سے دعا کرتے ہیں پس (اب بھی)  بارش بر سا دے۔ (سیدنا انسؓ)  کہتے ہیں کہ بارش برسنے لگتی تھی۔ 
باب۔ جامع مسجد میں بھی بارش کی دعا مانگنا 
 (۵۵۲)۔ سیدنا انسؓ کی حدیث اس شخص کے بارے میں، جو کہ مسجد میں داخل ہوا اور نبیﷺ کھڑے ہو کر خطبہ فرما رہے تھے پس اس نے عرض کی کہ بارش کے لیے دعا مانگیں، پہلے کئی مرتبہ گزر چکی ہے (دیکھیے حدیث : ۵۱۹) اور اس روایت میں ہے کہ (انسؓ)  کہتے ہیں کہ اللہ کی قسم ! ایک ہفتہ ہم نے آفتاب (کی شکل)  نہیں دیکھی تھی پھر آئندہ جمعہ میں ایک شخص اسی دروازے سے (مسجد میں)  حاضر ہوا اور (اس وقت)  رسول اللہﷺ کھڑے ہوئے (جمعہ کا)  خطبہ دے رہے تھے پس وہ شخص آپﷺ کے سامنے کھڑا ہو گیا اور اس نے عرض کی کہ یا رسول اللہ ! (لوگوں کے)  مال (پانی کی کثرت سے)  خراب ہو گئے اور راستے بند ہو گئے لہٰذا آپ اللہ تعالیٰ سے دعا کیجیے کہ بارش کو روک دے۔ پس رسول اللہﷺ نے اپنے دونوں ہاتھ اٹھائے، اس کے بعد کہا : ’’ اے اللہ ! ہمارے آس پاس  بارش برسا اور ہم پرنہ بر سا، ٹیلوں، پہاڑوں، پہاڑیوں، میدانوں، وادیوں اور درختوں کی جڑوں میں بارش برسا۔ ‘‘ سیدنا انسؓ کہتے ہیں کہ (نبیﷺ کے یہ کہتے ہی)  بارش بند ہو گئی اور ہم لوگ دھوپ میں چلنے پھرنے لگے۔ 
باب۔ جمعہ کے خطبہ میں جب کہ قبلہ کی طرف منہ نہ ہو، بارش کی دعا مانگنا 
 (۵۵۳)۔ سیدنا انسؓ ہی سے روایت ہے کہ، فرماتے ہیں کہ پس رسول اللہﷺ نے (دورانِ خطبہ کھڑے ہوئے)  اپنے دونوں ہاتھ اٹھائے اور کہا کہ ’’ اے اللہ بارش بر سا دے، اے اللہ ! بارش برسا دے، اے اللہ ! بارش بر سادے۔ ‘‘
باب۔ نبیﷺ نے استسقاء میں لوگوں کی طرف اپنی پیٹھ کس طرح پھیر لی؟ 
 (۵۵۴) ۔ عبداللہ بن زیدؓ کی حدیث استسقاء کے بارے میں پہلے گزر چکی ہے۔ (دیکھیے حدیث :۔ ۵۴۷) اور اس روایت میں ہے کہ آپﷺ نے اپنی پیٹھ لوگوں کی طرف پھیر لی اور قبلے کی طرف منہ کر لیا اور دعا مانگنے لگے، اس کے بعد اپنی چادر الٹ لی پھر ہم لوگوں کے ساتھ دو رکعت نماز پڑھی، ان میں بلند آوا ز سے قرأت کی۔ 
باب۔ امام کا استسقا ء (کی دعا میں)  اپنا ہاتھ اٹھانا 
 (۵۵۵)۔ سیدنا انس بن مالکؓ کہتے ہیں کہ نبیﷺ اپنے دونوں ہاتھ (اس قدر بلند) کسی دعا میں نہ اٹھاتے تھے جتنے دعائے استسقاء میں اور آپﷺ (استسقاء میں ہاتھ اس قدر بلند)  اٹھاتے تھے کہ آپﷺ کی دونوں بغلوں کی سفیدی دکھائی دیتی تھی۔ 
 باب۔ جب بارش برسے تو کیا کہنا چاہیے ؟
 (۵۵۶)۔ ام المومنین عائشہ صدیقہؓ کہتی ہیں کہ رسول اللہﷺ جب بارش (برستی)  دیکھتے فرماتے : ’’ (اے اللہ !)  فائدہ دینے والی بارش برسا۔ ‘‘
باب۔ جب ہوا چلے (تو کیا کرنا چاہیے ؟) 
 (۵۵۷)۔ سیدنا انس بن مالکؓ کہتے ہیں کہ جب تیز ہوا چلتی تھی تو نبیﷺ کے چہرے پر خوف کے آثار معلوم ہوتے تھے۔ 
باب۔ نبیﷺ کا فرمانا کہ باد صبا (یعنی ہوا)  کے ذریعے میری مدد کی گئی ہے۔ 
 (۵۵۸)۔ سیدنا ابن عباسؓ سے روایت ہے کہ نبیﷺ نے فرمایا : ’’ بادِ صبا (یعنی مشرقی ہوا)  کے ذریعہ میری مدد کی گئی اور (قوم)  عاد، مغربی ہوا سے برباد کی گئی تھی۔ 
باب۔ زلزلوں اور (قیامت کی)  علامات کے بارے میں کیا کہا گیا ہے ؟
 (۵۵۹)۔ سیدنا ابن عمرؓ سے روایت ہے کہ نبیﷺ نے فرمایا: ’’ اے اللہ ! ہمارے شامؔ میں اور ہمارے یمنؔ میں برکت دے۔ ‘‘ کہتے ہیں کہ لوگوں نے عرض کی اور ہمارے نجدؔ میں بھی (برکت کی دعا مانگیں)  تو آپﷺ نے فرمایا : ’’ اے اللہ ! ہمارے شامؔ میں اور ہمارے یمنؔ میں برکت دے۔ ‘‘ کہتے ہیں کہ صحابہ نے عرض کی اور ہمارے نجدؔ میں (بھی برکت کی دعا مانگیں)  آپﷺ نے فرمایا : ’’وہاں زلزلے ہوں گے اور فتنے ہوں گے اور شیطان کا گروہ وہیں سے نکلے گا۔ ‘‘
باب۔ سوا اللہ بزرگ وبرتر کے کوئی نہیں جانتا کہ بارش کب ہو گی ؟ 
 (۵۶۰)۔ سیدنا ابن عمرؓ سے روایت ہے کہ نبیﷺ نے فرمایا : ’’ غیب کی کنجیاں پانچ ہیں جن کو اللہ کے سوا کوئی نہیں جانتا۔ (۱)  کوئی نہیں جانتا کہ کل کیا ہو گا (۲)۔ کوئی نہیں جانتا کہ شکم مادر میں کیا چیز ہے (۳)  کوئی نہیں جانتا کہ وہ کل کیا کرے گا (۴) کوئی نہیں جانتا کہ وہ کس مقام میں مرے گا (۵) کوئی نہیں جانتا کہ بارش کب ہو گی۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



گرہن کے بیان میں 
باب۔ سورج گرہن میں نماز (پڑھنے کا بیان)  
 (۵۶۱)۔ سیدنا ابو بکرؓ کہتے ہیں کہ ہم نبیﷺ کے پاس تھے کہ سورج گرہن ہو گیا تو رسول اللہ کھڑے ہوئے اور (جلدی میں)  اپنی چادر گھسیٹتے ہوئے مسجد میں گئے۔ ہم بھی آپﷺ کے ساتھ داخل ہوئے۔ پھر ہمیں دو رکعت نماز پڑھائی۔ یہاں تک کہ آفتاب روشن ہو گیا۔ پھر آپﷺ نے فرمایا : ’’ آفتاب اور ماہتاب کسی کے مرنے کی وجہ سے گرہن میں نہیں آتے ہیں اور جب یہ کیفیت دیکھا کرو تو نماز پڑھا کرو اور دعا کیا کرو، یہاں تک کہ وہ حالت جاتی رہے۔ ‘‘ ایک اور روایت میں کہتے ہیں کہ رسول اللہﷺ نے فرمایا : ’’ لیکن ان کے ذریعے اللہ تعالیٰ اپنے بندوں کو خوف دلا تا ہے۔ ‘‘ حدیث گرہن کئی بار بیان کی گئی ہے، اسی طرح کی ایک حدیث میں سیدنا مغیرہ بن شعبہؓ کہتے ہیں کہ رسول اللہﷺ کے عہد میں ایک مرتبہ سورج گرہن ہوا، جس دن کہ سیدنا ابراہیم (فرزند رسول اللہﷺ)  کی وفات ہوئی تولو گوں نے کہا کہ سیدنا ابراہیم کی وفات کے سبب سے سورج گرہن ہوا ہے تو رسول اللہﷺ نے فرمایا : ’’ سورج اور چاند نہ کسی کے مرنے سے گرہن میں آتے ہیں اور نہ کسی کے جینے سے لہٰذا جب تم (گرہن کو)  دیکھو تو نماز پڑھو اور اللہ سے دعا کرو۔ ‘‘
باب۔ سورج گرہن میں صدقہ دینا 
 (۵۶۲)۔ ام المومنین عائشہ صدیقہؓ کہتی ہیں کہ رسول اللہﷺ کے دور میں (ایک مرتبہ)  سورج گرہن ہوا تو رسول اللہﷺ نے لوگوں کو نماز پڑھائی اور (نماز میں)  بہت طویل قیام کیا۔ پھر رکوع کیا تو وہ بھی بہت طویل کیا۔ پھر (رکوع کے بعد)  قیام کیا تو بہت طویل قیام کیا اور پہلے قیام سے کم  تھا ۔ پھر دوسری رکعت میں بھی  اسی کے مثل کیا جو پہلی رکعت میں کیا تھا اس کے بعد نماز مکمل کی اور اس وقت تک آفتاب صاف ہو چکا تھا۔ پھر لوگوں کے سامنے خطبہ دیا، اللہ کی حمدو ثنا بیان کی اور فرمایا : ’’ آفتاب اور ماہتاب اللہ کی نشانیوں میں سے دو نشانیاں ہیں، نہ کسی کے مرنے سے گرہن میں آتے ہیں اور نہ کسی کی زندگی سے۔ پس تم جب اسے دیکھو تو اللہ سے دعا کرو اور اسکی بڑائی بیان کر و اور نماز پڑھو اور صدقہ دو۔ ‘‘ پھر آپﷺ نے فرمایا : ’’ اے امت محمد ! اللہ کی قسم ! اللہ سے زیادہ کوئی اس بات کی غیرت نہیں رکھتا کہ اس کا غلام یا اس کی لونڈی زنا کرے۔ اے امت محمد ! اللہ کی قسم ! اگر تم لوگ ان باتوں کو جان لو جو میں جانتا ہوں تو تمہیں ہنسی بہت کم اور رونا بہت زیادہ آئے۔ 
باب۔ گرہن کی نماز کے لیے اعلان کرنا 
 (۵۶۳)۔ سیدنا عبداللہ بن عمرو (بن عاصؓ) کہتے ہیں کہ رسول اللہﷺ کے عہد میں جب سورج گرہن ہوا تو ’’ الصَّلٰوۃجَامِعَۃٌ ‘‘کے الفاظ کے ساتھ اعلان کیا گیا۔ (یعنی نماز کے لیے اکٹھے ہو جاؤ) ۔ 
باب۔ گرہن میں عذاب قبر سے پناہ مانگنا
 (۵۶۴)۔ ام المومنین عائشہ صدیقہؓ سے روایت ہے کہ ایک یہود یہ ان سے (کچھ)  دریافت کرنے آئی اور اس نے (بطور دعا کے ام المومنین عائشہؓ سے)  کہا کہ اللہ تمہیں عذاب قبر سے پناہ دے تو عائشہؓ نے رسول اللہﷺ سے پوچھا کہ کیا لوگوں پر ان کی قبروں میں عذاب کیا جائے گا ؟ تو رسول اللہﷺ سے عذاب قبر سے پناہ مانگتے ہوئے فرمایا : ’’ ہاں۔ ‘‘ پھر (عائشہؓ نے)  گرہن والی حدیث ذکر کی اور آخر میں کہا کہ (رسول اللہﷺ نے)  لوگوں کو حکم دیا کہ عذاب قبر سے پناہ مانگیں۔ 
باب۔ گرہن کی نماز جماعت سے پڑھنا 
 (۵۶۵)۔ سیدنا عبداللہ بن عباسؓ نے گرہن کی طویل حدیث ذکر کی پھر کہا کہ لوگوں نے عرض کی کہ  یا رسول اللہ ! (اس وقت)  ہم نے آپﷺ کو دیکھا کہ آپ نے اپنی جگہ کھڑے کھڑے کوئی چیز اپنے ہاتھ میں پکڑ رہے تھے پھر ہم نے آپﷺ کو دیکھا کہ آپﷺ پیچھے ہٹے تو رسول اللہﷺ نے فرمایا : ’’ میں نے جنت کو دیکھا تھا اور ایک خوشۂ انگور کی طرف میں نے ہاتھ بڑھایا، اگر میں اسے لے آتا تو تم اسے کھایا کرتے جب تک کہ دنیا باقی رہتی اور (اس کے بعد)  مجھے دوزخ دکھائی گئی تو میں نے آج کے مثل کبھی خوفناک منظر نہیں دیکھا اور میں نے عورتوں کو دوزخ میں زیادہ پایا۔ ‘‘لوگوں نے عرض کی کہ یا رسول اللہ! یہ کیوں ؟ تو آپﷺ نے فرمایا : ’’ ان کے کفر کے سبب سے۔ ‘‘ سوال کیا گیا کہ کیا وہ اللہ کا کفر کرتی ہیں ؟ تو رسول اللہﷺ نے فرمایا : ’’ شوہر کی ناشکری کرتی ہیں اور احسان نہیں مانتیں اگر تو ان میں سے کسی کے ساتھ احسان کرے پھر (اتفاقًا)  کوئی بد سلوکی تیری جانب سے دیکھ لے تو (بلا تامل)  کہہ دے گی کہ میں نے تو تجھ سے کبھی کوئی بھلائی دیکھی ہی نہیں۔ ‘‘
باب۔ جس نے سورج گرہن میں غلام آزاد کرنا اچھا سمجھا۔ 
 (۵۶۶)۔ سیدہ اسماء بنت ابی بکر صدیقؓ کہتی ہیں کہ بے شک نبیﷺ نے سورج گرہن میں غلام آزاد کرنے کا حکم دیا تھا۔ 
باب۔ گرہن میں اللہ کا ذکر کرنا 
 (۵۶۷)۔ سیدنا ابو موسیٰؓ کہتے ہیں (ایک مرتبہ)  سورج گرہن ہوا تو نبیﷺ خوف زدہ ہو کر کھڑے ہو گئے آپﷺ کو اس بات کا خوف تھا کہ کہیں قیامت نہ آ جائے۔ پھر آپﷺ مسجد میں تشریف لائے اور بڑے لمبے قیام اور رکوع اور سجود کے ساتھ آپﷺ نے نماز پڑھی، اس قدر طویل نماز پڑھتے میں نے کبھی آپﷺ کو نہیں دیکھا۔ پھر آپﷺ نے فرمایا : ’’ یہ نشانیاں ہیں جن کو اللہ عزوجل اپنے بندوں کو ڈرانے کے لیے بھیجتا ہے، نہ کسی کی موت کے سبب ایسا ہوتا ہے اور نہ کسی کی زندگی کے سبب بلکہ اس کے ذریعہ اللہ اپنے بندوں کو ڈراتا ہے لہٰذا جب تم اسے دیکھو تو اللہ کے ذکر کی طرف اور اس سے دعا مانگنے اور اس سے استغفار کرنے کی طرف جھک جاؤ۔ 
باب۔ گرہن کی نماز میں بلند آواز سے قرأت کرنا 
 (۵۶۸)۔  ام المومنین عائشہ صدیقہؓ کہتی ہیں کہ نبیﷺ نے نماز کسوف میں اپنی قرأت بلند آوا ز سے کی، پھر جب آپﷺ اپنی قرأت سے فارغ ہوئے تو تکبیر کہی پھر رکوع کیا اور جب رکوع سے سر اٹھا یا تو کہا ( (سَمِعَ اﷲُ لِمَنْ حَمِدَہٗر بَّنَا وَلَکَ الْحَمْدُ)) اور دوبارہ قرأت کرنے لگے (مگر یہ بات صرف)  نماز کسوف یعنی گرہن کی نماز میں (آپﷺ نے کی۔ غرض اس نماز میں)  دو رکعتوں کے اندر چار رکوع اور چار سجدے کیے۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



سجدۂ تلاوت کا بیان 
باب۔ سجود قرآن اور اس کے طریقے کے بارے میں کیا وارد ہوا  ہے ؟ 
 (۵۶۹)۔ سیدنا عبداللہ بن مسعودؓ کہتے ہیں کہ نبیﷺ نے مکہ میں سورۂ نجم پڑھی اور اس میں سجدہ کیا اور آپﷺ کے ہمراہ سب لوگوں نے سجدہ کیا سوائے ایک بوڑھے کے، اس نے ایک مٹھی کنکریاں یا مٹی لے لی اور اسے اپنی پیشانی تک اٹھایا اور کہا مجھے یہی کافی ہے تو میں نے اس کو آخر میں دیکھا کہ بحالت کفر قتل کر دیا گیا (اسلام نصیب نہ ہوا) ۔ 
باب۔ (سورۂ)  ’’ صٓ ‘‘ میں سجدہ کرنا ثابت ہے 
 (۵۷۰)۔ سیدنا عبداللہ بن عباسؓ کہتے ہیں کہ سورۂ ’’ صٓ‘‘ کا سجدہ ضرور ی سجدوں میں نہیں ہے اور بے شک میں نے نبیﷺ کو اس میں سجدہ کرتے ہوئے دیکھا ہے۔ 
باب۔ مسلمانوں کا مشرکوں کے ساتھ سجدہ کرنا حالانکہ مشرک نجس اور بے وضو ہوتا ہے 
 (۵۷۱)۔ سیدنا عبداللہ بن عباسؓ کہتے ہیں کہ نبیﷺ نے (سورۂ)  نجم کا سجدہ کیا۔ قریب ہی ابن مسعودؓکی روایت گزر چکی ہے (دیکھیے حدیث : ۵۶۹) اور آپﷺ کے ہمراہ (اس وقت)  مسلمانوں اور مشرکوں نے اور جن وانس (سب)  نے سجدہ کیا۔ 
باب۔ جس نے آیت سجدہ پڑھی اور سجدہ نہ کیا 
 (۵۷۲)۔ سیدنا زید بن ثابتؓ کہتے ہیں کہ میں نے نبیﷺ کے سامنے ’’ سورۂ نجم ‘‘ پڑھی تو آپﷺ نے اس میں سجدہ نہیں کیا۔  
باب۔ سورۂ اِذَا السَّمَآ ءُ انْشَقَّتْ میں بھی سجدہ کرنا  ثابت ہے 
 (۵۷۳)۔ سیدنا ابوہریرہؓ سے روایت ہے کہ انہوں نے سورۂ ﴿ اِذَا السَّمَآ ءُ انْشَقَّت﴾ پڑھی اور اس میں سجدہ کیا تو ان سے اس بارے میں پوچھا گیا تو انہوں نے کہا کہ اگر میں نے نبیﷺ کو سجدہ کرتے نہ دیکھا ہوتا تو میں سجدہ نہ کرتا۔ 
باب۔ جو شخص ہجوم کی وجہ سے سجدۂ تلاوت کی جگہ نہ پائے 
 (۵۷۴)۔ سیدنا عبداللہ بن عمرؓ کہتے ہیں کہ نبیﷺ ہمارے سامنے وہ سورت پڑھتے تھے جس میں سجدہ ہوتا تھا تو آپﷺ سجدہ کرتے تھے اور ہم (بھی اس وقت)  آپﷺ کے ساتھ سجدہ کرتے تھے، پس ہم بہت ہجوم کر دیتے تھے، یہاں تک کہ ہم میں سے بعض اپنی پیشانی رکھنے کی جگہ نہ پاتے تھے کہ جہاں وہ سجدہ کریں۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


نماز کا قصر کا بیان 
باب۔ نماز قصر کے بارے میں کیا وارد ہوا ہے اور کتنے دنوں تک قیام کرے تو قصر کر سکتا ہے ؟
 (۵۷۵)۔ سیدنا عبداللہ بن عباسؓ کہتے ہیں کہ نبیﷺ نے (ایک مرتبہ)  انیس دن قیام فرمایا اور برابر قصر کرتے رہے۔ 
 (۵۷۶)۔ سیدنا انسؓ کہتے ہیں کہ ہم نبیﷺ کے ہمراہ مدینہ سے مکہ تک گئے تو آپﷺ برابر دو دو رکعت نماز پڑھتے رہے یہاں تک کہ ہم لوگ مدینہ واپس آ گئے (راوی ابو اسحاق نے کہا)  میں نے (انسؓ سے)  کہا کہ آپ نے مکہ میں کچھ قیام کیا تھا ؟ انہوں نے کہا کہ ہاں ہم دس دن وہاں ٹھہرے تھے۔ 
باب۔ منیٰ میں نماز کو قصر کریں یا پوری پڑھیں ؟ 
 (۵۷۷)۔ سیدنا عبداللہ بن عمرؓ کہتے ہیں،میں نے منیٰ میں نبیﷺ اور ابو بکرؓ و عمرؓ کے ہمراہ دو رکعت نماز پڑھی اور امیر المومنین عثمانؓ کے ہمراہ بھی ان کے ابتدائی دور خلافت میں (دو ہی رکعت پڑھی)  اس کے بعد انہوں نے پوری نماز شروع کر دی۔ 
 (۵۷۸) ۔ سیدنا حارثہ بن وہبؓ کہتے ہیں کہ نبیﷺ نے نہایت امن کی حالت میں مقام منیٰ میں ہمیں دو رکعت نماز پڑھائی۔ 
 (۵۷۹)۔ سیدنا عبداللہ بن مسعودؓ سے روایت ہے کہ جب ان سے کہا گیا کہ امیر المومنین عثمان بن عفانؓ نے منیٰ میں ہم لوگوں کو چار رکعت نماز پڑھی تو انہوں نے کہا کہ ( (اِنَّالِلّٰہِ وَ اِنَّا اِلَیْہِ رَاجِعُوْن)) پھر انہوں نے کہا کہ میں نے رسول اللہﷺ کے ہمراہ منیٰ میں دو رکعتیں پڑھیں اور امیر المومنین سیدنا ابو بکر صدیقؓ کے ہمراہ منیٰ میں دو رکعتیں پڑھیں اور امیر المومنین عمر بن خطابؓ کے ساتھ منیٰ میں دو رکعتیں پڑھیں۔ اے کا ش ! بجائے ان چار رکعتوں کے میرے حصے میں وہی دو مقبول رکعتیں آتیں۔ (جو نبیﷺ اور امیر المومنین ابو بکرؓ و عمرؓ پڑھا کرتے تھے) ۔ 
 باب۔ کس قدر سفر میں نماز قصر کرے ؟ 
 (۵۸۰)۔ سیدنا ابو ہریرہؓ کہتے ہیں کہ نبیﷺ نے فرمایا : ’’ جو عورت اللہ پر اور آخرت کے دن پر ایمان رکھتی ہے اس کے لیے جائز نہیں کہ ایک دن رات کی مسافت کا سفر (اس حال میں)  کرے کہ اس کے ہمراہ کوئی محرم نہ ہو۔ 
باب۔ مغرب کی نماز سفر میں (بھی) تین رکعت پڑھے 
 (۵۸۱)۔ سیدنا عبداللہ بن عمرؓ کہتے ہیں کہ میں نے رسول اللہﷺ کو دیکھا کہ جب آپﷺ کو سفر میں جلدی ہوتی تھی تو مغرب کی نماز (میں تاخیر کر دیتے پھر)  جب (اس کو)  پڑھتے تو تین رکعت پڑھتے اور پھر تھوڑی ہی دیر ٹھہر کر عشاء کی نماز پڑھ لیتے اوراس کی دو رکعتیں پڑھتے پھر سلام پھیر دیتے اور عشاء کے بعد نفل نماز نہ پڑھتے تھے یہاں تک کہ نصف شب کو اٹھتے اور تہجد کی نماز پڑھتے۔ 
 باب۔ سواری پر نفلی نماز (جیسے تہجد وغیرہ)  ادا کرنا، چاہیے سواری کا منہ کسی بھی سمت ہو۔ 
 (۵۸۲)۔ سیدنا جا بر بن عبداللہؓ سے روایت ہے کہ نبیﷺ نفل نماز سوار ہو نے کی حالت میں ہی پڑھ لیتے تھے حالا نکہ آپﷺ قبلہ کی بجائے کسی اور سمت جاتے ہوتے۔ 
باب۔ نفل نماز کا گدھے پر سواری کی حالت میں پڑھنا 
 (۵۸۳)۔ سیدنا انسؓ سے روایت ہے کہ انہوں نے گدھے پر سوار ہو کر نماز پڑھی اور ان کا منہ قبلہ کے بائیں طرف تھا (جب وہ نماز پڑھ چکے)  تو پوچھا گیا کہ آپ نے خلاف قبلہ نماز پڑھی ہے ؟ انہوں نے جواب دیا کہ اگر میں نے رسول اللہﷺ کو ایساکرتے ہوئے نہ دیکھا ہوتا تو میں (کبھی)  ایسا نہ کرنا۔ 
 باب۔ سفر میں فرض نماز کے بعد سنتیں نہ پڑھنا 
 (۵۸۴) ۔ سیدنا عبداللہ بن عمرؓ کہتے ہیں کہ میں نبیﷺ کے ہمراہ (سفر میں بہت)  رہا ہوں مگر میں نے آپﷺ کو سفر میں سنتیں پڑھتے کبھی نہیں دیکھا اور اللہ تعالیٰ (سورۃ الممتحنہ میں)  فرماتا ہے کہ ’’ بے شک تم لوگوں کے لیے رسول اللہﷺ کے افعال میں ایک بہترین نمونہ ہے۔ ‘‘
باب۔ جس شخص نے سفر میں فرض نماز سے پہلے یا بعد کی سنتیں نہ پڑھیں (بلکہ کوئی اور نفل نماز (یعنی تہجد یا اشراق)  پڑھی تو اس نے خلاف سنت نہیں کیا) 
 (۵۸۵)۔ سیدنا عامر بن ربیعہؓ سے روایت ہے کہ انہوں نے رسول اللہﷺ کو دیکھا کہ آپﷺ رات کو سفر میں اپنی سواری پر نفل نماز پڑھتے تھے، بھلے اس سواری کا منہ جس طرح بھی ہو۔ (یعنی خلاف کعبہ ہو تب بھی) ۔ 
باب۔ سفر میں مغرب اور عشاء کی نماز ایک ساتھ پڑھنا 
 (۵۸۶)۔ سیدنا عبداللہ بن عباسؓ کہتے ہیں کہ رسول اللہﷺ جب سفر میں چلتے ہوتے تو ظہر اور عصر جمع کر لیتے اور مغرب اور عشاء کو بھی جمع کر کے ادا فرماتے تھے۔ 
فائدہ :۔ آجکل پانی میں چلنے والے جہاز خصوصاً ’’  بحری فوج ‘‘ کے جہا ز کئی کئی دن تک سمندر میں رہتے ہیں اور جہاز کے عملے کے ارکان پوری نماز بھی پڑھتے ہیں اور ساتھ ہی ساتھ سنتیں وغیرہ بھی پوری کی پوری ادا کرتے ہیں۔ بعض حالتوں میں عملے کی ڈیوٹی کی نوعیت اس طرح ہوتی ہے کہ مسلسل چار چار گھٹنے اور چھ چھ گھنٹے ڈیوٹی پر حاضر رہنا ہوتا ہے اور مزید کہ سمندر کی لہریں جہاز کو مسلسل اوپر سے نیچے پٹختی رہتی ہیں جس سے اکثر لوگوں کو  (sea sickness)سمندر کی ایک بیماری جس کی وجہ سے  سر چکرانا اور قے وغیرہ بہت ہوتی ہے۔ نتیجہ یہ ہوتا ہے کہ لوگ پریشان حال ہوتے ہیں بہت سے تو بیچارے لیٹ جاتے ہیں اور ڈیوٹی بھی نہیں کر سکتے، کھانا نہیں کھا سکتے، وغیرہ وغیرہ، تو ایسی صورت میں مندرجہ بالا احادیث سے یہ بات روز روشن کی طرح واضح ہے کہ بحریہ کے عملے کو ’’ قصر نماز ادا کرنا ‘‘ ہو گی نہ کی پوری نماز مع سنتوں اور نوافل کے اور پھر ان حالات میں دو نمازوں کو اکٹھا پڑھنا ہو گا، کیونکہ اگر کسی کی چھ گھنٹے ڈیو ٹی ہو اور وہ اپنی ڈیوٹی چھوڑ بھی نہ سکتا ہو، تو لازماً جس کسی کی ڈیوٹی کا ٹائم دوپہر دو بچے سے رات آٹھ بجے تک ہو گا وہ نماز عصر اور نماز مغرب ادا نہیں کر سکے گا۔ لہٰذا نبیﷺ کی سنت پر عمل کرتے ہوئے اس کو پہلے دو نمازیں یعنی ظہر کی دو رکعت نماز قصر کے ساتھ ہی عصر کی دو رکعت نماز قصر ادا کرنا ہو گی او اسی طرح جب وہ رات آٹھ بجے ڈیوٹی سے واپس آئے تو پہلے مغرب کی تین رکعت نماز ادا کرے اور پھر عشاء کی دو رکعت نماز قصر ادا کرے۔ 
اللہ تعالیٰ کی طرف سے انسانوں پر رسول اللہﷺ کی اتباع و اطاعت ہی فرض ہے اور رسول اللہﷺ کا طریقہ و عمل سفر میں دو ہی رکعت نماز ادا کر نا ہے، پوری نماز پڑھنا نبیﷺ کی سنت یا طریقہ و عمل نہیں ہے، البتہ رات کے وقت اگر وہ چاہے تو نفل یعنی تہجد ادا کر سکتا ہے اور فجر کی اذان سے پہلے پہلے وتر ادا کر لے۔ باقی فجر کی نماز کی سنتیں اس کو لازماً ادا کرنا ہوں گی اور پھر دو رکعت نماز فجر ادا کر نا ہو گی اور باقی لو گ بھی، با جماعت یا بغیر جماعت کے، اسی طرح اپنی اپنی نماز ’’ قصر ‘‘ کے ساتھ ادا کریں۔ کیونکہ یہ اللہ تعالیٰ کی دی ہوئی ایک رخصت ہے کہ جس کو بلا چوں چرا قبول کیا جائے اور اس کا شکر یہ ادا کیا جائے کہ اس نے ہماری کمزوریوں کو جانتے ہوئے اور ہمارے اوپر سفر کی تمام حالتوں میں ہمیں نماز قصر کی رخصت دے دی۔ یہ اس رحمن و رحیم کی خاص مہربانی ہے اور اگر ہم پھر بھی اس رخصت یعنی نماز قصر کو نہیں اپناتے تو یہ اللہ تعالیٰ کی طرف دے گئی رخصت کا عملاً انکار ہے کہ جس کے ہم متحمل نہیں ہو سکتے۔ اگر سفر کی صورت یا مندرجہ بالا صورتیں، فوج، فضائیہ، رینجرز اور مجاہدین کے ساتھ پیش آئیں تو وہ بھی اس طرح نماز قائم کر سکتے ہیں۔  واللہ اعلم با لصواب ! 
باب۔ اگر بیٹھ کر نماز پڑھنے کی طاقت نہ ہو تو پہلو پر لیٹ کر نماز پڑھے 
 (۵۸۷)۔ سیدنا عمران بن حصینؓ کہتے ہیں کہ مجھے بواسیر تھی تو میں نے رسول اللہﷺ سے نماز کی بابت پوچھا کہ بیٹھ کر پڑھوں تو جائز ہے یا نہیں ؟ تو آپﷺ نے فرمایا : ’’ کھڑے ہو کر پڑھو اور اگر طاقت نہ ہو تو بیٹھ کر پھر اگر بیٹھنے کی بھی طاقت نہ ہو تو پہلو کے بل لیٹ کر نماز پڑھو۔ ‘‘
 باب۔ جب مریض بیٹھ کر نماز شروع کر دے پھر درمیان نماز اچھا ہو جائے یا مرض میں تخفیف معلوم ہو تو باقی نماز کھڑے ہو کر مکمل کرے 
 (۵۸۸)۔ ام المومنین عائشہ صدیقہؓ کہتی ہیں کہ انہوں نے رسول اللہﷺ کو تہجد کی نماز کبھی بیٹھ کر پڑھتے نہیں دیکھا جہاں تک کہ جب آپﷺ کی عمر مبارک زیادہ ہو گئی تو آپﷺ بیٹھ کر قر أت کرتے پھر جب رکوع کر نا چاہتے تو کھڑے ہو جاتے اور تقریباً تیس یا چالیس آیتیں پڑھ کر رکوع کرتے۔ 
 (۵۸۹)۔ ام المومنین عائشہ صدیقہؓ ایک روایت میں کہتی ہیں کہ دوسری رکعت میں بھی ایسا کرتے تھے پھر جب آپﷺ نماز مکمل کر لیتے تو دیکھتے اگر میں جاگتی ہوتی تو میرے ساتھ باتیں کرتے اور اگر میں سوئی ہوتی تو آپﷺ لیٹ رہتے۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



تہجد کی نماز کا بیان 
باب۔ رات کے وقت نماز تہجد کا بیان 
 (۵۹۰)۔ سیدنا عبداللہ بن عباسؓ کہتے ہیں کہ رسول اللہﷺ جب رات کو تہجد پڑھنے کے لیے اٹھتے تو کہتے : ’’ اے اللہ ! ہر طرح کی تعریف تیرے لیے ہے، تو مد بر ہے آسمان و زمین کا اور ان چیزوں کا جوان کے درمیان ہیں اور تیر ی ہی تعریف ہے، تو نور ہے آسمان و زمین کا اور ان چیزوں کا جوان کے درمیان ہیں اور تیر ی ہی تعریف ہے، تو بادشاہ ہے آسمان و زمین کا اور ان چیزوں کا جوان کے درمیان ہیں اور تیری ہی تعریف ہے، تو سچا ہے اور تیرا وعدہ سچا ہے اور تیرا ملنا برحق ہے اور تیری بات سچی ہے اور جنت ودوزخ برحق ہے اور کل پیغمبر برحق ہیں اور محمدﷺ سچے ہیں اور قیامت برحق ہے۔ اے اللہ ! میں تیرا فرمانبردار ہوں اور تجھ پر ایمان لایا ہوں اور تجھ پر بھروسا کیا ہے اور تیری طرف رجوع کرتا ہوں اور تیر ہی مدد سے مخالفین کے ساتھ جھگڑتا ہوں اور تجھ ہی کو حاکم بناتا ہوں تو میرے اگلے پچھلے، ظاہر پوشیدہ گناہوں کو معاف فرما دے، تو ہی آگے اور پیچھے کرنے والا ہے، کوئی معبود نہیں مگر تو ہی۔ ‘‘ یا فرمایا : ’’ تیرے علاوہ کوئی معبود حقیقی نہیں۔ ‘‘
باب۔ نماز شب یعنی تہجد کی فضیلت 
 (۵۹۱)۔ سیدنا عبداللہ بن عمرؓ کہتے ہیں کہ رسول اللہﷺ کے عہد میں جو شخص کوئی خواب دیکھتا تھا تو وہ رسول اللہﷺ سے بیان کر تا تھا تو مجھے بھی آرزو ہوئی کہ میں بھی کوئی خواب دیکھوں اور رسول اللہﷺ سے بیان کروں اور میں نوجوان تھا اور رسول اللہﷺ کے عہد میں مسجد میں سویا کرتا تھا چنانچہ میں نے (ایک دن)  خواب میں دیکھا گویا کہ دو فرشتوں نے مجھے پکڑا ہے اور مجھے دوزخ کی طرف لے گئے تو یکایک (میں دیکھتا ہوں کہ)  وہ ایسی پیچ دار بنی ہوئی ہے جیسے کنواں اور اس کے دو کھمبے ہیں۔ اس میں کچھ لوگ ہیں جن کو میں نے پہچان لیا۔ پس میں کہنے لگا کہ دوزخ سے میں اللہ کی پناہ مانگتا ہوں۔ سیدنا عبداللہؓ کہتے ہیں کہ پھر ہمیں ایک اور فرشتہ ملا اور اس نے مجھ سے کہا کہ تم ڈرو نہیں۔ اس خواب کو میں نے ام المومنین حفصہؓ (جو کہ سیدنا عبداللہ بن عمرؓ کی ہمشیرہ تھیں)  سے بیان کیا اور حفصہؓ نے اسے رسول اللہﷺ سے بیان کیا تو آپﷺ نے فرمایا: ’’ عبداللہ کیا ہی اچھا آدمی ہے، کا ش ! تہجد پڑھتا ہوتا۔ ‘‘ تو اس کے بعد عبداللہ بن عمرؓ رات کو بہت کم سوتے تھے۔ 
باب۔ مریض کے لیے قیام اللیل (تہجد)  کے چھوڑنے کا بیان 
 (۵۹۲)۔ سیدنا جندب بن عبداللہؓ کہتے ہیں کہ نبیﷺ بیمار ہو گئے تو ایک رات یا دو رات آپﷺ (تہجد کے لیے)  نہیں اٹھے۔ 
باب۔ نبیﷺ کا تہجد اور نوافل کی ترغیب دینا بغیر اس کے کہ آپﷺ اس کو واجب کریں 
 (۵۹۳)۔ امیر المومنین علی بن ابی طالبؓ کہتے ہیں کہ نبیﷺ ایک شب ان کے اور سیدنا فاطمہؓ بنت نبیﷺ کے پاس تشریف لائے اور فرمایا : ’’ تم دونوں نماز کیوں نہیں پڑھتے ؟ میں نے کہا کہ یا رسول اللہﷺ ! ہماری جانیں تو اللہ کے اختیار میں ہیں پس جب وہ ہمیں اٹھا نا چاہے گا ہمیں اٹھا دے گا۔ جب میں نے یہ کہا تو رسول اللہﷺ واپس ہو گئے اور مجھے کوئی جواب نہیں دیا۔ میں نے سنا کہ آ پﷺ جاتے ہوئے  اپنی ران پر ہاتھ مارتے جاتے تھے اور یہ فرما رہے تھے : ’’ اور انسان ہر چیز سے زیادہ جھگڑ الو ہے۔ ‘‘ 
 (۵۹۴)۔ ام المومنین عائشہ صدیقہؓ کہتی ہیں کہ رسول اللہﷺ کوئی کام، حالانکہ وہ آپﷺ کو محبوب ہوتا تھا اس خوف سے ترک کر دیتے تھے کہ لوگ اس پر عمل کریں گے اور وہ کہیں ان پر فرض نہ کر دیا جائے گا اور رسول اللہﷺ نے نماز چاشت کبھی نہیں پڑھی اور میں اسے پڑھتی ہوں۔ 
باب۔ نبیﷺ کا رات کو اس قدر نماز پڑھنا کہ آپﷺ کے پاؤں سوج جاتے 
 (۵۹۵)۔ سیدنا مغیرہ بن شعبہؓ کہتے ہیں کہ نبیﷺ اس قدر قیام فرماتے تھے کہ آپﷺ کے دونوں پاؤں یا (یہ کہا کہ)  آپﷺ کی دونوں پنڈلیوں پر ورم آ جاتا تھا تو آپﷺ سے کہا جاتا تھا (کہ اس قدر عبادت شاقہ نہ کیجیے)  تو آپﷺ جواب میں فرماتے تھے : ’’ کیا میں اللہ کا شکر گزار ہوں بندہ نہ بنوں ؟‘‘ 
باب۔ جو شخص اخیر رات کو سوتا رہا 
 (۵۹۶)۔ سیدنا عبداللہ بن عمرو بن عاصؓ کہتے ہیں کہ رسول اللہﷺ نے ان سے فرمایا : ’’ اللہ تعالیٰ کو تمام نمازوں سے زیادہ پسند داؤدؑ کی نماز جیسی نماز ہے اور تمام روزوں میں زیادہ پسند اللہ تعالیٰ کو داؤدؑ کے روزے جیسا روزہ ہے اور وہ نصب شب سوتے تھے اور تہائی رات میں نماز پڑھتے تھے اور پھر رات کے چھٹے حصے میں سو رہتے تھے اور ایک دن روزہ رکھتے تھے اور ایک دن نہ رکھتے تھے۔ 
 (۵۹۷)۔ ام المومنین عائشہ صدیقہؓ کہتی ہیں کہ جو عمل ہمیشہ کیا جا سکے (وہ عمل)  رسول اللہﷺ کو پسند تھا۔ راوی کہتے ہیں کہ میں نے کہا کہ آپﷺ (رات کو)  کس وقت اٹھتے تھے ؟ انہوں نے کہا اس وقت اٹھتے تھے جب مرغ کی آواز سن لیتے تھے۔ 
 (۵۹۸)۔ ایک روایت میں ہے کہ جب آپﷺ مرغ کی آواز سن لیتے تھے اس وقت نماز تہجد پڑھنے کے لیے اٹھ کھڑے ہوتے تھے۔ 
 (۵۹۹)۔ ام المومنین عائشہ صدیقہؓ ایک دوسری روایت میں کہتی ہے کہ میں نے اخیر شب میں نبیﷺ کو اپنے پاس سوتے ہوئے ہی پایا۔ 
باب۔ نماز تہجد میں لمبا قیام کرنا مسنون ہے 
 (۶۰۰)۔ سیدنا عبداللہ بن مسعودؓ کہتے ہیں کہ میں نے ایک شب نبیﷺ کے ہمراہ نماز تہجد پڑھی تو آپﷺ برابر کھڑے ہوئے یہاں تک کہ میں نے ایک برا ارادہ کیا۔ پوچھا گیا کہ آپ (رضی اللہ عنہ)  نے کیا ارادہ کیا تھا ؟ انہوں نے جواب دیا کہ یہ ارادہ کیا تھا کہ نبیﷺ کو (کھڑا)  چھوڑ کر بیٹھ جاؤں۔ 
باب۔ نبیﷺ کی رات کی نماز کیسے تھی اور آپﷺ رات کو کتنی نماز پڑھتے تھے ؟ 
 (۶۰۱)۔ سیدنا عبداللہ بن عباسؓ کہتے ہیں کہ نبیﷺ کی نماز تیرہ رکعت ہوتی تھی یعنی رات کو۔ 
 (۶۰۲)۔ ام المومنین عائشہ صدیقہؓ کہتی ہیں کہ نبیﷺ رات کو تیرہ رکعت پڑھتے تھے انھیں میں وتر اور (سنت)  فجر کی دو رکعتیں بھی ہوتی تھیں۔ 
 باب۔ نبیﷺ کا رات کے وقت نماز پڑھنا اور سونا اور (اس بات کا بیان کہ)  قیام شب میں سے کس قدر منسوخ ہو گیا ؟ 
 (۶۰۳)۔ سیدنا انسؓ کہتے ہیں کہ رسول اللہﷺ کسی مہینے میں افطار کرتے تھے یہاں تک کہ ہم لوگ خیال کرتے تھے کہ آپﷺ اب اس مہینے میں روزہ نہیں رکھیں گے مگر جس مہینے آپﷺ روزہ رکھنے لگتے تھے تو پے درپے رکھتے تھے یہاں تک کہ ہم لوگ خیال کرتے تھے کہ اب آپﷺ اس مہینے میں کوئی روزہ چھوڑیں گے نہیں اور آپﷺ کی (نماز پڑھنے اور سونے کی)  یہ حالت تھی کہ اگر تم چاہتے کہ آپﷺ کو رات کے وقت  نماز پڑھتے دیکھ لیں تو دیکھ لیتے اور اگر تم چاہتے کہ آپﷺ کو سوتا ہوا دیکھ لیں تو دیکھ لیتے۔ 
 باب۔ شیطان کا گردن کے پیچھے گدی پر گرہ دے دینا جب کہ کوئی شخص رات کو نماز نہ پڑھے 
 (۶۰۴)۔ سیدنا ابوہریرہؓ سے روایت ہے کہ رسول اللہﷺ نے فرمایا : ’’ تم میں سے ہر ایک کی گردن کے پیچھے گدی پر شیطان تین گرہ دے دیتا ہے جب وہ سوتے لگتا ہے۔ ہر گرہ میں یہ پڑھ کر پھونک دیتا ہے ’’ ابھی بہت رات باقی ہے سوتا رہ‘‘ پھر اگر وہ بیدار ہوا اور اس نے اللہ تعالیٰ کا ذکر کیا تو ایک گرہ کھل جاتی ہے اور اگر اس نے وضو کر لیا تو دوسری گرہ کھل جاتی ہے اور پھر اگر اس نے نماز پڑھ لی تو تیسری گرہ بھی کھل جاتی ہے اور صبح کو ہشاش بشاش اور دل شاد اٹھتا ہے ورنہ صبح کو بزدل اور سست مزاج اٹھتا ہے۔ 
باب۔ جب کوئی شخص سوتا رہے اور نماز نہ پڑھے شیطان اس کے کان میں پیشاب کر دیتا ہے 
 (۶۰۵)۔ سیدنا عبداللہ بن مسعودؓ کہتے ہیں کہ نبیﷺ کے سامنے ایک شخص کا ذکر کیا گیا اور کہا گیا کہ وہ برابر صبح تک سوتا رہتا ہے نماز (تہجد)  کے لیے نہیں اٹھتا تو آپﷺ نے فرمایا : ’’ شیطان اس کے کان میں پیشاب کر دیتا ہے۔ ‘‘
باب۔ رات کے پچھلے پہر نماز کے اندر دعا کرنا (اللہ کو بہت پسند ہے)  
 (۶۰۶)۔ سیدنا ابوہریرہؓ سے روایت ہے کہ رسول اللہﷺ نے فرمایا : ’’ ہمارا پروردگار بزرگ وبرتر ہر رات آسمان دنیا کی طرف نزول فرماتا ہے جب کہ پچھلی تہائی رات باقی رہ جاتی ہے، تو فرماتا ہے کہ کوئی ہے جو مجھ سے دعا کرے پس میں اس کی دعا قبول کر لوں ؟ کوئی ہے جو مجھ سے کچھ مانگے تو میں اسے عطا کر دوں ؟ کوئی ہے جو استغفار کرے تو میں اسے معاف کر دوں ؟ ‘‘
 باب۔ جو شخص شروع رات میں سویا اور اخیر رات میں جا گا۔ 
 (۶۰۷)۔ ام المومنین عائشہ صدیقہؓ پوچھا گیا کہ رات کو نبیﷺ کی نماز کس طرح ہوتی تھی ؟ تو انہوں نے کہا کہ آپﷺ شروع رات میں سوتے تھے اور اخیر رات میں اٹھ کر نماز پڑھتے تھے۔ نماز کے بعد پھر اپنے بستر کی طرف لوٹ آتے تھے پھر جب موذن اذان دیتا تو آپﷺ اٹھتے پس اگر آپ کو ضرورت ہوتی تو غسل کرتے ورنہ وضو کر کے باہر تشریف لے جاتے۔ 
 باب۔ نبیﷺ کا رمضان اور غیر رمضان میں رات کا قیام 
 (۶۰۸)۔ ام المومنین عائشہ صدیقہؓ سے رسول اللہﷺ کی رمضان کی نماز کے بارے میں دریافت کیا گیا تو انہوں نے کہا رسول اللہﷺ رمضان اور غیر رمضان میں گیا رہ رکعت سے زیادہ نماز نہ پڑھتے تھے۔ (پہلے)  چار رکعت پڑھتے تھے پس تم ان کی خوبی اور ان کے طول کی کیفیت نہ پوچھو، اس کے بعد پھر آپﷺ چار رکعت نماز پڑھتے تھے پس تم ان کی خوبی اور ان کے طول کی کیفیت نہ پوچھو، اس کے بعد تین رکعت وتر پڑھتے تھے۔ عائشہ صدیقہؓ کہتی ہیں کہ میں نے کہا یا رسول اللہﷺ ! کیا آپ وتر پڑھنے سے پہلے سو جاتے ہیں ؟ تو آپﷺ نے فرمایا : ’’ میری آنکھیں سو جاتی ہیں اور میرا دل نہیں سوتا۔ ‘‘
 باب۔ عبادت میں اپنی جان پر سختی نہیں کرنی چاہیے۔ 
 (۶۰۹)۔ سیدنا انس بن مالکؓ سے روایت ہے کہ (ایک مرتبہ مسجد میں)  نبیﷺ داخل ہوئے تو (کیا دیکھتے ہیں کہ)  ایک رسی دونوں ستونوں کے درمیان لٹک رہی ہے۔ آپﷺ نے فرمایا : ’’ یہ رسی کیسی ہے ؟‘‘ لوگوں نے عرض کی کہ یہ رسی ام المومنین زینبؓ کی لٹکائی ہوئی ہے جب وہ نماز میں کھڑے کھڑے تھک جاتی ہیں تو رسی سے لٹک جاتی ہیں نبیﷺ نے فرمایا : ’’ نہیں ایسا ہر گز نہ کرنا چاہیے، اس کو کھول دو، تم میں سے ہر ایک اپنی طبیعت کے خوش رہنے تک نماز پڑھے پھر جب تھک جائے تو چاہیے کہ بیٹھ جائے۔ ‘‘
باب۔ جو شخص رات کو اٹھتا اور نماز تہجد پڑھتا ہو تو اس کے لیے اس کا ترک کر دینا مکروہ ہے۔ 
 (۶۱۰)۔ سیدنا عبداللہ بن عمرو بن عاصؓ کہتے ہیں کہ رسول اللہﷺ نے ایک مرتبہ مجھ سے فرمایا : ’’ اے عبداللہ ! تم فلاں شخص کی طرح نہ ہو جانا کہ وہ رات کو اٹھ کر نماز پڑھا کر تا تھا پھر اس نے رات کا اٹھنا اور نماز پڑھنا ترک کر دیا تھا۔ ‘‘
باب۔ اس شخص کی فضیلت جو رات کو اٹھے اور نماز پڑھے۔ 
 (۶۱۱)۔ سیدنا عبادہ بن صامتؓ نبیﷺ سے روایت کرتے ہیں کہ آپﷺ نے فرمایا : ’’ جو شخص رات کو اٹھے اور کہے : ’’ اللہ کے سوا کوئی معبود نہیں، وہ ایک ہے، کوئی اس کا شریک نہیں، اس کی بادشاہت ہے اور اسی کی تعریف ہے، وہ ہر چیز پر قادر ہے، اللہ ہی کے لیے ہر طرح کی تعریف ہے اور اللہ تعالیٰ پاک ہے اور اللہ بہت بڑا ہے اور طاقت و قوت کسی میں نہیں مگر اللہ کی مدد  سے۔ ‘‘ اس کے بعد کہے :۔ ’’ اے اللہ ! میرے گناہ معاف کر دے۔ ‘‘  یا کوئی دعا کرے تو اس کی دعا قبول کر لی جائے گی، پھر اگر وضو کرے اور نماز پڑھے تو اس کی نماز مقبول ہو گی۔ ‘‘
 (۶۱۲)۔ سیدنا ابوہریرہؓ سے روایت ہے کہ وہ اپنے وعظ میں رسول اللہﷺ کا ذکر کرنے لگے کہ آپﷺ نے ایک مرتبہ فرمایا : ’’ تمہارا بھائی (عبداللہ بن رواحہؓ) لغویات نہیں کہتا (کہ دیکھو وہ ان اشعار میں کیسے سچے مضامین بیان کر رہا ہے) ۔ : ’’ ہم میں اللہ کے رسول ہیں جو اسی کی کتاب پڑھ کر ہمیں سناتے ہیں جب صبح کی پو پھٹتی ہے۔ ہم تو اندھے تھے، اسی نے رستہ بتلادیا۔ بات ہے اس کی یقینی جو کہ دل میں اتر جاتی ہے۔ رات کو رکھتا ہے پہلو اپنے بستر سے الگ اور کافروں کے خواب گاہ کو نیند بھاری کرتی ہے۔ ‘‘
 (۶۱۳)۔ سیدنا عبداللہ بن عمرؓ کہتے ہیں کہ رسول اللہﷺ کے عہد میں میں نے یہ (خواب)  دیکھا کہ گویا میرے ہاتھ میں ایک استبرق (ریشمی کپڑے)  کا ایک ٹکڑا ہے تو گویا میں جنت کے جس مقام میں جانا چاہتا ہوں وہ مجھے وہاں لے کر اڑ جاتا ہے اور میں نے یہ دیکھا گو یا کہ دو شخص میرے پاس آئے۔ بقیہ حدیث پیچھے گزر چکی ہے۔ (دیکھیے حدیث : ۵۹۱) 
باب۔ نفلی نمازیں دو دو رکعتیں کر کے پڑھنی چاہئیں۔ (اور استخارہ کی دعا)  
 (۶۱۴)۔ سیدنا جابر بن عبداللہؓ کہتے ہیں کہ رسول اللہﷺ ہمیں تمام کاموں میں استخارہ کی تعلیم فرمایا کرتے تھے (اور اس اہتمام کے ساتھ کہ)  جس طرح ہمیں آپﷺ قرآن کی کسی سورت کی تعلیم فرماتے تھے۔ آپﷺ فرماتے تھے : ’’ جب تم میں سے کوئی شخص کسی کام کا قصد کرے تو اسے چاہیے کہ نماز فرض کے علاوہ دو رکعت نماز پڑھے اور (نماز کے بعد)  کہے : ’’ اے اللہ ! میں تیرا فضل عظیم چاہتا ہوں، بیشک تو قدرت رکھتا ہے اور میں قدرت نہیں رکھتا اور تو جانتا ہے اور میں نہیں جانتا، تو چھپی باتوں کو جاننے والا ہے۔ اے اللہ ! اگر تو جانتا ہے کہ یہ کام میرے دین اور دنیا میں اور میرے کام کے آغاز اور انجام میں بہتر ہے تو اس کو میرے لیے مقدر کر دے اور اس کو میرے لیے آسان کر دے اور اگر تو جانتا ہے کہ یہ کام میرے لیے نقصان دہ ہے، میرے لیے دین میں یا دنیا میں اور میرے کام کے آغاز میں اور انجام میں تو اس کو مجھ سے علیحدہ کر دے اور مجھ کو اس سے علیحدہ کر دے اور جہاں کہیں بھلائی ہو وہ میرے لیے مقدر کر دے اور اس سے مجھ کو خوش کر دے۔ ‘‘ آپﷺ نے فرمایا : ’’ اور اپنی حاجت کو (اللہ سے)  عرض کر دے۔ ‘‘
 باب۔ سنت فجر کی دونوں رکعتوں کا بالا التزام پڑھنا اور بعض لوگوں نے انھیں نفل کہا ہے 
 (۶۱۵)۔ ام المومنین عائشہ صدیقہؓ کہتی ہیں کہ نبیﷺ نوافل میں سے کسی نفل نماز کا اتنا التزام نہیں فرماتے تھے جتنا کہ فجر کی دو رکعتوں (سنتوں)  کا (اہتمام فرماتے تھے) ۔ 
باب۔ سنت فجر کی دونوں رکعتوں میں کیا پڑھے ؟
 (۶۱۶)۔ ام المومنین عائشہ صدیقہؓ سے روایت ہے کہ رسول اللہﷺ ان دونوں رکعتوں کو جو نماز فجر سے پہلے پڑھی جاتی ہیں بہت ہلکی پڑھتے تھے یہاں تک کہ میں (اپنے دل میں)  کہتی تھی کہ (شاید)  آپﷺ نے ام القرآن (یعنی سورۂ فاتحہ)  بھی پڑھی ہے یا نہیں۔ 
باب۔ حضر میں چاشت پڑھنا ثابت ہے 
 (۶۱۷)۔ سیدنا ابوہریرہؓ کہتے ہیں مجھے میرے جانی دوست نبیﷺ نے تین باتوں کی وصیت فرمائی ہے میں انھیں نہیں چھوڑوں گا یہاں تک کہ مر جاؤں وہ تین باتیں یہ ہیں (۱) ہر مہینے میں تین روزے رکھنا (۲)  نماز چاشت کا پڑھنا (۳)  وتر پڑھ کر سونا۔ 
 با ب۔ ظہر سے پہلے دو رکعتیں مسنون ہیں 
 (۶۱۸)۔ ام المومین عائشہ صدیقہؓ کہتی ہیں کہ نبیﷺ ظہر سے پہلے چار رکعتیں کبھی نہ چھوڑتے تھے اور صبح سے پہلے دو رکعتیں۔ (مکمل بخاری میں اس باب کی پہلی حدیث میں ظہر سے پہلے دو رکعتوں کا ہی ذکر ہے)  
باب۔ مغرب کی نماز سے پہلے دو رکعت نفل نماز پڑھنا 
 (۶۱۹)۔ سیدنا عبداللہ مزنیؓ نبیﷺ سے روایت کرتے ہے کہ آپﷺ نے فرمایا : ’’ مغرب کی نماز سے پہلے نفل پڑھو۔ ‘‘‘ (یہی تین مرتبہ آپﷺ نے فرمایا)  اور تیسری بار یہ فرمایا : ’’ جو شخص چاہے۔ ‘‘ آپﷺ نے اس بات کو اچھا نہ سمجھا کہ لو گ اس کو سنت سمجھ لیں (لہٰذا اختیار دے دیا کہ جس کا دل چاہے پڑھے اور جس کا دل چاہے نہ پڑھے) ۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



مکہ اور مدینہ کی مسجدوں میں نماز کا بیان 
 باب۔ مکہ اور مدینہ کی مسجد میں نماز پڑھنے کی فضلیت 
 (۶۲۰)۔  سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا : ’’ سفرنہ کیا جائے مگر تین مسجدوں کی طرف (۱)  مسجد حرام (یعنی خانہ کعبہ)  (۲)  مسجد نبوی (۳)  مسجد اقصیٰ (یعنی بیت المقدس) ۔ ‘‘
 (۶۲۱) ۔ سیدنا ابوہریرہؓ سے روایت ہے کہ رسول اللہﷺ نے فرمایا : ’’ میری مسجد میں ایک نماز پڑھنا باقی مسجدوں میں نماز پڑھنے سے ایک ہزار درجے افضل ہے، سوائے مسجد حرام کے (کہ اس میں پڑھنے کا ثواب زیادہ ہے) ۔ ‘‘ 
باب۔ مسجد قباء (کی فضیلت کا بیان)  
 (۶۲۲)۔ سیدنا عبداللہ بن عمرؓ نماز چاشت نہ پڑھتے تھے مگر جس دن کہ مکہ جاتے کیونکہ وہ مکہ میں چاشت ہی کے وقت جاتے تھے پس وہ کعبہ کا طواف کر کے مقام ابراہیم کے پیچھے دو رکعت نماز پڑھتے تھے اور جس دن کہ مسجد قباء میں جاتے (اس دن بھی نماز چاشت پڑھتے)  اور وہ ہر ہفتہ میں مسجد قباء جاتے پس جب وہ مسجد میں داخل ہوتے تو اس بات کو برا جانتے تھے کہ بغیر نماز پڑھے اس سے باہر نکل آئیں۔ سیدنا ابن عمرؓ بیان فرماتے تھے کہ رسول اللہﷺ مسجد قبا کی زیارت کو سوار اور پیدل جایا کرتے تھے۔ (نافع کہتے ہیں کہ سیدنا ابن عمرؓ)  کہا کرتے تھے کہ میں ویسا ہی کرتا ہوں جیسا کہ میں نے اپنے دوستوں کو کرتے ہوئے دیکھا ہے اور میں کسی کو منع نہیں کرتا رات میں یا دن میں جس وقت چاہے نماز پڑھے سوائے اس کے کہ طلوع آفتاب (کے وقت نماز پڑھنے)  کا قصد نہ کرے اور نہ غروب آفتاب (کے وقت نماز پڑھنے)  کا۔ 
باب۔ نبیﷺ کی قبر اور منبر کے درمیانی مقام کی فضیلت 
 (۶۲۳) ۔ سیدنا ابوہریرہؓ نبیﷺ سے روایت کرتے ہیں کہ رسول اللہﷺ نے فرمایا : ’’ میرے گھراور منبر کے درمیان ایک باغ ہے جنت کے باغوں میں سے۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


نماز میں کوئی کام کر نے کا بیان 
باب۔ نماز میں کلام کا ممنوع ہونا ثابت ہے 
 (۶۲۴)۔ سیدنا عبداللہ بن مسعودؓ کہتے ہیں کہ ہم نبیﷺ کو سلام کرتے تھے حالا نکہ آپﷺ نماز میں ہوتے تھے اور آپﷺ ہمیں جواب بھی دے دیا کرتے تھے۔ پھر جب ہم نجاشی (بادشاہ حبش)  کے پاس سے لوٹ کر آئے تو ہم نے آپﷺ کو نماز میں سلام کیا، تو آپﷺ نے ہمیں جواب نہ دیا اور نماز مکمل کر نے کے بعد فرمایا :’‘ نماز میں (اللہ کے ساتھ)  مشغولیت ہوتی ہے۔ ‘‘ اس لیے نماز میں اور کسی طرف مشغول نہ ہونا چاہیے ۔ 
 (۶۲۵)۔ سیدنا زید بن ارقمؓ فرماتے ہیں کہ ہم نماز میں رسول اللہﷺ کے عہد میں پہلے کلام کیا کرتے تھے۔ ہم میں سے کوئی شخص اپنی ضرورت اپنے پاس والے سے کہہ دیا کرتا تھا یہاں تک کہ  یہ آیت نازل ہوئی : 
 ’’اپنی نمازوں کی حفاظت کرو اور خاص کر درمیانی نماز کی اور اللہ کے سامنے ادب سے کھڑے رہو۔ ‘‘ (سورۂ البقرۃ : ۲۳۸)۔  پس ہمیں نماز میں سکوت کا حکم دے دیا گیا۔ 
باب۔ نماز میں کنکریوں کو چھونا کیسا ہے ؟ 
 (۶۲۶)۔ سیدنا معقیبؓ کہتے ہیں کہ نبیﷺ نے ایک شخص کی نسبت جو سجدہ کرتے وقت مٹی برابر کیا کرتا تھا یہ فرمایا : ’’ اگر تو ایسا کرنا ہی چاہتا ہے تو ایک مرتبہ سے زیادہ نہ کر۔ ‘‘
باب۔ جب کوئی نماز پڑھ رہا ہو اور اسی حالت میں اس کا جانور بھاگ جائے 
 (۶۲۷) ۔ سیدنا ابو برزہ اسلمیؓ سے روایت ہے کہ انہوں نے جنگ کی حالت میں نماز پڑھی اور ان کی سوا ری کی لگام ان کے ہاتھ میں تھی۔ سواری شوخی سے آگے بڑھتی جا رہی تھی اور وہ اس کے پیچھے پیچھے چلے جا رہے تھے۔ تو ان سے اس کا معاملہ پوچھا گیا تو وہ فرمانے لگے کہ میں نے رسول اللہﷺ کے ہمراہ چھ جہاد کیے ہیں یا سات یا آٹھ اور میں نے آپﷺ کی میانہ روی اور سہولت پسندی دیکھی ہے اور بے شک مجھے یہ بات کہ میں اپنی سواری کے ہمراہ رہوں، اس بات سے زیادہ پسند ہے کہ میں اسے چھوڑ دیتا اور وہ اپنے اصطبل میں چلی جاتی (جو یہاں سے بہت دور ہے)  پھر مجھے تکلیف ہوتی۔ 
 (۶۲۸)۔ ام المومنین عائشہ صدیقہؓ نے سورج گرہن کے متعلق پوری حدیث (نمبر : ۵۲۶) ذکر کی اور اس روایت میں رسول اللہﷺ کے اس قول کے بعد کہ ’’ یقیناً میں نے جہنم کو دیکھا کہ اس کا ایک حصہ دوسرے حصے کو کھائے جا رہا ہے۔ ‘‘ کہا کہ (رسول اللہﷺ نے فرمایا)  : ’’ اور میں نے جہنم میں عمرو بن لحی کو دیکھا اور یہ عمر وبن لحی وہ شخص ہے جس نے بتوں کے نام پر جانوروں کے آزاد کر نے کی رسم ایجاد کی ہے۔ ‘‘
باب۔ نماز میں سلام کا جواب (زبان سے)  نہیں دینا چاہیے
 (۶۲۹)۔ سیدنا جابر بن عبداللہؓ کہتے ہیں کہ مجھے رسول اللہﷺ نے اپنے کسی کام کے لیے بھیجا، چنانچہ میں گیا اور اس کام کو مکمل کر کے واپس ہوا تو میں نبیﷺ کی خدمت میں حاضر ہو ا اور آپﷺ کو سلام کیا۔ آپﷺ نے مجھے سلام کا جواب نہیں دیا تو میرے دل کو (اس قدر رنج)  ہوا کہ جس کو اللہ ہی خوب چانتا ہے۔ پس میں نے اپنے دل میں کہا کہ شاید رسول اللہﷺ مجھ سے اس لیے ناراض ہو گئے کہ میں نے آپﷺ کے پاس آنے میں تاخیر کر دی۔ میں نے پھر دوبارہ آپﷺ کو سلام کیا اور آپﷺ نے جواب نہیں دیا تو اب میرے دل میں پہلی مرتبہ سے بھی زیادہ (رنج)  ہوا۔ پھر میں نے آپﷺ کو سلام کیا تو آپﷺ نے مجھے جواب دیا اور فرمایا : ’’ مجھے تمہارے سلام کا جواب دینے سے یہ امر مانع تھا کہ میں نماز پڑھ رہا تھا۔ ‘‘ اور رسول اللہﷺ اپنی سواری پر تھے، قبلہ کی طرف منہ (بھی)  نہ تھا۔ ‘‘
باب۔ نماز میں کولہے پر ہاتھ رکھنا منع ہے 
 (۶۳۰)۔ سیدنا ابوہریرہؓ کہتے ہیں کہ نبیﷺ نے منع فرمایا ہے : ’’ کوئی آدمی کولہے پر ہاتھ رکھ کر نماز پڑھے۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



سجدۂ سہو کا بیان 
باب۔ جب کوئی شخص پانچ رکعت پڑھ لے تو۔ ۔ ۔ ؟ 
 (۶۳۱)۔ سیدنا عبداللہ بن مسعودؓ سے روایت ہے کہ رسول اللہﷺ نے (ایک مرتبہ)  ظہر کی نماز میں پانچ رکعتیں پڑھیں تو (نماز کے بعد)  آپﷺ سے عرض کی گئی کہ کیا نماز میں کچھ زیادتی کر دی گئی ہے ؟ آپﷺ نے  فرمایا : ’’ کیا مطلب ؟‘‘ عرض کی گئی کہ آپ  نے پانچ رکعتیں پڑھی ہیں تو آپﷺ نے سلام کے بعد دو سجدے (سہو کے)  کیے۔ 
 باب۔ جب کوئی شخص نماز پڑھتا ہو، اس سے بات کی جائے اور وہ اس کو سن کر اپنے ہاتھ سے اشارہ کر دے 
 (۶۳۲)۔ ام المومنین ام سلمہؓ نے کہا کہ میں نے نبیﷺ کو نماز عصر کے بعد (دو رکعت)  نماز پڑھنے سے منع کرتے ہوئے سنا تھا پھر میں نے آپﷺ کو نماز عصر کے بعد (دو رکعت)  نماز پڑھتے ہوئے دیکھا۔ جس وقت کہ آپﷺ عصر کی نماز پڑھ کر میرے پاس تشریف لائے اور میرے پاس (اس وقت)  انصار کے قبیلہ بنی حرام کی کچھ عورتیں (بیٹھی ہوئی)  تھیں (اس لیے میں خود نہ جا سکی)  تو میں نے ایک لونڈی کو آپﷺ کے پاس بھیجا (اور)  اس سے کہہ دیا کہ تو آپﷺ کے پہلو میں کھڑی ہو جانا اور آپﷺ سے عرض کرنا کہ ام سلمہ (رضی اللہ عنہ)  آپﷺ سے عرض کرتی ہے کہ آپﷺ نے ان دونوں رکعتوں سے منع فرمایا ہے جبکہ آپ خود ہی یہ دو رکعتیں پڑھ رہے ہیں۔ پس اگر رسول اللہﷺ اپنے ہاتھ سے تیری طرف اشارہ کریں تو پیچھے ہٹ جانا۔ چنانچہ اس لونڈی نے ایسا ہی کیا۔ پس آپﷺ نے اپنے ہاتھ سے اشارہ کیا تو وہ آپﷺ سے پیچھے ہٹ گئی پھر جب آپﷺ نماز سے فارغ ہوئے تو فرمایا: ’’ اے ابو امیہ کی بیٹی ! تم نے عصر کے بعد دور رکعتوں کی بابت پوچھا (تو سن)  قبیلۂ عبد القیس کے کچھ لو گ میرے پاس آئے تھے اور انہوں نے مجھے ان دو رکعتوں سے جو ظہر کے بعد ہیں روک لیا تو یہ وہی دونوں رکعتیں ہیں (کوئی مستقل نماز نہیں) ۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



***

پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ ۲۵۰ فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com,
 http://kutub250free.com

