





موجوں کا اضطراب





 ڈاکٹرمحمد شرف الدین ساحلؔ






موجوں کا اضطراب

ڈاکٹرمحمد شرف الدین ساحلؔ


جس کو سکوں نصیب ہو وہ دل نہیں ہوں میں 
موجوں کا اضطراب ہوں ساحل نہیں ہوں میں 


 



مجبوریِ تالیف
نصرت بہت ذہین ریسرچ اسکالر ہے۔ وہ مجھ پر وکرم یونیورسٹی ، اجین سے پی ایچ ڈی کر رہی ہے۔ میری تصانیف کے مطالعے کے بعد وہ مجھ سے رازہائے سر بستہ معلوم کرنا چاہتی ہے۔ وہ میری ذات و صفات اور مزاج کی حقیقت کو جاننا چاہتی ہے تاکہ اس کے تناظر میں میرے افکار و خیالات کا صحیح تجزیہ کر سکے۔
اس نے مجھ کو خط اور ٹیلیفون کے ذریعے کریدنے کی بہت کوشش کی۔ گہرائی میں جانے کی ہمت کی لیکن میں ٹالتا رہا، خاموش رہا۔ نتیجہ یہ نکلا کہ قرطاس (ناگپور) کے شرف الدین ساحل نمبر کے لیے اس نے جو مضمون لکھا اس میں شکایت کر دی۔ اپنی مجبوری کا یہ اظہار بھی کر دیا۔
ڈاکٹر سلیم اختر(پاکستان) کا کہنا ہے کہ انسانی شخصیت آئس برگ کی مانند ہے۔ تھوڑا سا حصہ سطحِ سمندر سے باہر ہوتا ہے۔ باقی آبی نقاب اوڑھے ملتا ہے۔
ہمارے اس آئس برگ (ڈاکٹر ساحل ) کی ذات و شخصیت میں کیا کیا آبی نقاب اوڑھے پوشیدہ ہے؟ یا اس کے باطن میں کیا لاوا موجزن ہے؟ ایسی صورت میں ان کی شخصیت کے گمنام گوشوں کا ظاہر ہونا بہت ضروری ہے۔ ان گوشوں کی نقاب کشائی آپ بیتی ، ڈائری ، سفر نامہ اور خطوط سے بہ آسانی ہوسکتی ہے۔ جہاں تک میری معلومات کا تعلق ہے ڈاکٹر ساحل نے ابھی تک کوئی آپ بیتی ، ڈائری اور سفرنامہ قلمبند نہیں کیا ہے۔ اگر کیا بھی ہو تو مجھے اس کا علم نہیں ہے۔ خطوط کے معاملے میں وہ اب لاپرواہی اور تساہل برتتے ہیں۔ دراصل یہ کیفیت بے زاری یا زیادہ مصروفیت کا نتیجہ ہوسکتی ہے(ص:۸۱)
میں اس پر بھی خاموش رہا تو اس نے ۲۹ جولائی ۲۰۰۴ء کو میری ذات و صفات و مزاج کے متعلق ایک سوسات سوالات پر مشتمل ایک سوالنامہ روانہ کیا اور مجھ سے اس کے جوابات طلب کئے۔ اب میں بری طرح پھنس گیا۔ یہ صفحات اسی سوالنامے کی روشنی میں معرضِ وجود میں آئے ہیں۔
انسان کو رزم گاہِ حیات میں مختلف مرحلوں سے گزرنا پڑتا ہے۔ اس میں دوست، دشمن اور منافق سے واسطہ پڑتا ہے۔ لباسِ تقدس میں رہزن بھی ملتے ہیں اور سندِ علمیت و فضیلت حاصل کر کے کار جہالت و منافقت کرنے والے بھی۔ میں تجربے کی اسی بھٹی میں تپا ہوں۔ اس لیے اپنے صحیح حالات کو صفحۂ قرطاس پر بکھیرنے سے گریز کرتا رہا۔ اب یہ سوالنامے کے دائرے میں قید ہو چکے ہیں لہٰذا اس کا برملا اظہار کر رہا ہوں۔ میری اس تحریر سے اگر کسی کو تکلیف پہنچ رہی ہو تو اس کے لیے معافی چاہتا ہوں۔
ناچیز
محمد شرف الدین ساحل
۲ فروری ۲۰۰۵ء




باب۔ ۱

نقوشِ عمرِ گزشتہ سمیٹ لائے ہیں
یہ رنگ رنگ کے بادل کہاں سے آئے ہیں
یہ دنیا مسرت و غم ، شادمانی و الم ، خوش حالی و بدحالی، نیکی و بدی، حق و باطل، تعمیر و تخریب اور خیر و شر کی آماجگاہ و رزم گاہ ہے۔ یہی تضاد کشمکشِ حیات کے محرکات ہیں۔ یہی حرکت کو جمود سے اور جمود کو حرکت سے بدلتے ہیں۔ انھی کے باعث انسان بنتا بھی ہے اور بگڑتا بھی۔ اجڑتا بھی ہے اور سنورتا بھی۔ خوش حال بھی ہوتا ہے اور بدحال بھی۔ ہنستا بھی ہے اور روتا بھی۔ اس کو اچھی اور بری کیفیت کے حوالے کرنے میں جہاں اس کا ماحول بنیادی کردار ادا کرتا ہے وہیں اس میں تقدیر کا بھی عمل دخل ہوتا ہے۔ اس تقدیر کا جس کے مفہوم کو پانا آسان نہیں ہے۔ میر تقی میر نے پانے کی کوشش کی تو اس نتیجے پر پہنچے:
ناحق ہم مجبوروں پہ یہ تہمت ہے مختاری کی
چاہے ہے سو آپ کرے ہے ہم کو عبث بدنام کیا
غالب نے غور و فکر کیا تو تنگ آ کر یہ کہہ دیا کہ میں نیکی کے کام کیوں کروں۔ دراصل جس قلم سے میری تقدیر لکھی گئی ہے اس کا قط ہی ٹیڑھا ہے:
ہوں منحرف نہ کیوں رہ و رسمِ ثواب سے
ٹیڑھا لگا ہے قط قلمِ سرنوشت کو
اور اقبال اس سلسلے میں یقین کی اس انتہا تک آئے:
کوئی اندازہ کر سکتا ہے اس کے زور بازو کا
نگاہِ مردِ مومن سے بدل جاتی ہیں تقدیریں
دراصل جب جہدِ مسلسل اور سیکڑوں جتن کے بعد بھی انسان کو اس کی خواہش کے مطابق پھل نہیں ملتا تو وہ احساسِ کمتری کا شکار ہو کر اپنی حیثیت کو کھو دیتا ہے۔ اپنی صلاحیت کو خود قتل کر دیتا ہے۔ لیکن جو بُرے حالات کو خندہ پیشانی سے برداشت کر لیتا ہے، وہ بے پناہ ہو جاتا ہے، زمانے پر چھا جاتا ہے۔ ہماری تاریخ میں یہ حقائق محفوظ ہیں۔
یہ ایک مسلمہ حقیقت ہے کہ ایک انسان کے حصے میں سب نعمتیں نہیں آتیں۔ اگر کوئی عالم، مفکر اور دانشور ہے تو ہوسکتا ہے کہ وہ دولتِ دنیا سے محروم ہو۔عالم کا بیٹا جاہل اور جاہل کا بیٹا عالم ہوسکتا ہے۔ امیری غربت سے غربت امیری سے بدل سکتی ہے۔ مستقبل کا حال کون جانتا ہے۔ مذا فاضلی نے صحیح کہا ہے:
میری غربت کو شرافت کا ابھی نام نہ دے 
وقت بدلا تو تری رائے بدل جائے گی
اس دنیا میں وہی انسان کامیاب ہے جو اپنی تخلیق کے مقصد سے باخبر ہو۔ ہجوم غم میں بھی مسکرانے کا حوصلہ رکھتا ہو۔ صبر و شکر سے زندگی گزارتا ہو اور سماج کے لیے نفع بخش ہو۔مسلسل جو عیش و عشرت کی فضا میں سانس لیتے ہوئے بھی مقصدِ حیات کو نہ بھولا ہو۔ سکون و راحت کو نعمتِ خداوندی سمجھتا ہو۔ کمزوروں کے آگے خود کو کمزور سمجھ کر ان کا احترام کرتا ہو اور سماج کے لیے فائدے مند ہو۔ لیکن جو غم میں اس سچائی کو بھول جائے اور خوشی میں اس حقیقت کو فراموش کر دے، وہ ناکام ہے۔ دائمی سکون سے محروم ہے۔
میں ہر حال میں اسی دائمی سکون کا متلاشی رہا ہوں۔ میں اسی کو اپنی زندگی کا مقصد تسلیم کرتا ہوں۔ میری کوششیں اور کاوشیں اسی ایک مقصد کے حصول میں صرف ہوئی ہیں۔ میری سرگرمیاں اسی کے لیے ہیں۔ اگر اس میں مجھ کو کبھی ناکامی ہاتھ آئی یا غم ملا تو مایوس نہیں ہوا۔ حرفِ شکایت زبان تک نہ لایا۔ میں نے اسی لیے کہا ہے اور سچ ہے کہا:
بیکسی میں بھی میسر ہے سکونِ زندگی
ماورائے فہم ہے حالت مری تقدیر کی
مجھ کو جن لوگوں نے تکلیف پہنچائی اور دکھ دیا، ان کو معاف کر دیا۔ میں نے ان کے لیے دستِ دعا بھی اٹھایا۔ تصادم سے دور رہا:
اسی کے واسطے دستِ دعا اٹھا ساحل
جلا کے میرا نشیمن جو مہربان گیا
اسی سوچ نے مجھ کو عزم و ہمت کی وہ لازوال دولت عطا کی جو میرے غم کو خوشی سے اور یاس کو امید سے بدلتی رہی۔ اسی کے سہارے میدانِ عمل میں میرا سفر جاری رہا۔ یہاں تک کہ حوصلہ شکن حالات بھی میرے سفر میں رکاوٹ پیدا نہ کر سکے۔ اب مڑ کر دیکھتا ہوں تو مجھ کو تعلیمی، ادبی اور سماجی شعبے میں میری کوششوں کے وہ ثمرات نظر آتے ہیں جن سے روحانی مسرت حاصل ہوتی ہے۔ میں اس کو کمالِ تقدیر تسلیم کرتا ہوں۔ میں اپنے عزم و ہمت سے منزلِ مقصود کو پاتا ہوں۔ میں نے یہ غلط نہیں کہا ہے:
عزم و ہمت کے ستاروں کا میں خود حاکم ہوں
میری تقدیر نہیں تابعِ احکامِ نجوم


باب۔۲

میرا شہر ناگپور، سنتروں کا شہر ہے۔ اس کا پُر امن ماحول تین سو سال کی مخلصانہ سرگرمیوں کا آئینہ دار ہے۔ اس کی تشکیل میں ہندو اور مسلمان دونوں کی مشترکہ کوششیں شامل ہیں۔ یہ علاقہ سولہویں صدی میں سوائے جنگلات کے کچھ نہ تھا۔ گونڈ حکمرانوں کے زیرِ اقتدار تھا اور ان کی حکومت (حکومتِ دیو گڑھ) کی سرحد پر واقع تھا۔ چنانچہ حکومت کے بانی راجہ جاٹبا نے جو اکبر اعظم کا معاصر و مطیع تھا اپنی حکومت کی حفاظت کے لیے ان جنگلات میں پتھروں کا ایک عظیم الشان مضبوط قلعہ تعمیر کروایا جس میں اس کی فوج رہا کرتی تھی۔ اسی قلعہ پر شاہجہاں کے سپہ سالار خان دوراں نے ۱۶ جنوری ۱۶۳۷ء کو زبردست حملہ کیا تھا اور سرنگ لگا کر اس کے تین برج اڑا دیے تھے۔ اس کا تفصیلی ذکر عبدالحمید لاہوری نے بادشاہ نامہ میں کیا ہے۔ گونڈ حکمراں مغلوں کو سالانہ خراج دیا کرتے تھے۔ یہ حملہ خراج نہ دینے کی پاداش میں تھا۔
اسی خاندان کے ایک گلِ سرسبد راجہ بخت بلند شاہ نے اٹھارہویں صدی کے آغاز میں قلعہ کے چاروں طرف مضبوط فصیل تعمیر کروا کے ناگپور شہر کی بنیاد ڈالی اور اسے اپنی حکومت کا صدر مقام بنایا۔ راجہ بخت بلند شاہ ، اورنگ زیب کا ہم عصر تھا۔ وہ اس کے دربار میں کئی سال مقیم رہا۔ وہیں اسلامی تعلیم و تہذیب سے متاثر ہو کر اس نے اسلام قبول کیا۔ لہٰذا ناگپور شہر کی بنیاد کے ساتھ ہی یہاں خدا کی عبادت و بندگی کے لیے مسجد تعمیر ہوئی۔ گویا اس شہر کا بنیادی پتھر ہی اسلامی تہذیب و ثقافت پر رکھا گیا۔ اب راج دربار میں فارسی کے انشا پردازوں کو جگہ ملی۔ یہاں علما و صلحا کے قدم آئے۔
راجہ بخت بلند شاہ کی وفات (۱۷۰۹ء)کے بعد اس کے بیٹے راجہ چاند سلطان شاہ نے تقریباً چھبیس (۲۶) سال حکومت کی۔ اس نے اس شہر کے خاکے میں کئی رنگ بھرے۔ جمعہ دروازہ، جمعہ تالاب، جمعہ مسجد، اور پتھر پھوڑ کی مسجد اسی کے دور کی تعمیرات ہیں۔ لیکن یہ اسلامی ریاست اس کی وفات (۱۷۳۵ء) کے بعد خانہ جنگی کا شکار ہو گئی۔ اس کا فائدہ ایک مرہٹہ سردار رگھوجی بھوسلہ کو ملا۔ اس نے اپنی زبردست حکمتِ عملی سے ۱۷۴۸ء میں اس حکومت کو اپنی تحویل میں لے لیا اور راجہ چاند سلطان شاہ کے بیٹے راجہ برہان شاہ کے اخراجات کے لیے تین لاکھ روپے سالانہ پنشن مقرر کی۔ اسے ناگپور کے قلعہ میں اپنی نگرانی و حفاظت میں رکھا۔ یہیں سے اس علاقے میں مرہٹوں کا دورِ حکومت شروع ہوتا ہے۔
ناگپور میں بھوسلہ خاندان ۱۸۵۳ء تک حکمراں رہا۔ اس اثنا میں راجہ رگھوجی بھوسلہ کے بعد چھ راجہ یکے بعد دیگرے تخت نشین ہوئے۔ یہ سب غیر متعصب ، منصف مزاج اور انسانیت نواز تھے لہٰذا دکن اور شمالی ہند کے کئی مسلم خاندان ان کی پالیسی سے متاثر ہو کر ناگپور آئے اور انتظامیہ میں معزز و ممتاز عہدوں پر فائز ہوئے۔ بھوسلہ فوج میں بھی مسلم سپاہیوں کی کثیر تعداد تھی۔ ان کے راج دربار میں فارسی کو زبردست اہمیت حاصل تھی۔ ان حالات سے یہاں اسلامی تہذیب و ثقافت اور مسلم سماج کو پروان چڑھنے کا خوب موقع ملا۔ ان کے کئی محلے وجود میں آئے۔ مسجدیں، مدارس اور مکاتب تعمیر ہوئے۔ فارسی وار دو زبان و ادب کو فروغ ملا اور بلند پایہ ادبا  و شعرا کے علمی و ادبی کارنامے سامنے آئے۔ لالہ پیم چند، عاصی، فیض محمد فیض، مولانا غلام رسول غمگین، سید عباس علی شہرت، سید عبدالعلی عادل اور غلام عبدالقادر خان زلفی اسی عہد کے با کمال اہلِ قلم تھے جن کے روشن کارناموں سے ناگپور کی ادبی تاریخ جگمگا رہی ہے۔ یہی موجودہ ادبی ماحول کا سنگِ اساسی ہے۔ 



باب۔۳

بھوسلہ حکومت کے زوال کے زبردست اثرات مسلم معاشرے پر ہوئے چنانچہ بیشتر خاندان فکرِ معاش میں دوسری ریاستوں کی طرف منتقل ہو گئے۔ عہدِ برطانیہ میں ان کی جگہ ان مسلم تاجروں، دستکاروں اور صنعتکاروں نے لی جو تلاشِ معاش میں یہاں مختلف شہروں سے آنا شروع ہوئے۔ یوں یکے بعد دیگرے ان کے محلے آباد ہوئے۔ ایسا ہی ایک محلہ مومن پورہ ہے جسے اعظم گڑھ سے نقلِ مکانی کر کے آنے والے بنکروں نے بسایا۔ یہی محلہ میری جنم بھومی بھی ہے اور کرم بھومی بھی۔ 
اس علاقے میں بھوسلہ راجہ کی انتظامیہ کے اعلاافسران میں سے نواب سعدالدین خان، نواب صلاح الدین خان، نواب غلام علی اور شاہی طبیب حکیم عنایت علی خان کے بڑے بڑے مکانات، باڑے، باغات اور مسجدیں تھیں۔ گھوڑے اور بگھی والوں کے رہائشی مکانات تھے۔ ان سے کچھ فاصلے پر غیر مسلموں کی رہائش گاہیں تھیں اور کئی بڑے بڑے تکیے (قبرستان) تھے جو تکیے دار کے نام سے مشہور تھے۔ ان تکیوں میں تکیہ دیوان شاہ، تکیہ محبوب شاہ، تکیہ معصوم شاہ اور تکیہ بفات بائی کو اہمیت حاصل تھی۔ اعظم گڑھ سے آنے والے بنکروں نے پہلے قدیم باشندوں سے ان کے مکانات خرید کر سکونت اختیار کی اور اپنی صنعت و حرفت کی بنیاد ڈالی۔ رخت سازی کا عمل شروع ہوا۔ جب آبادی بڑھی اور اعظم گڑھ کے علاوہ جونپور، فیض آباد، بنارس، سلطان پور، پرتاپ گڑھ اور مشرقی یوپی کے دیگر علاقوں سے بھی مسلم خاندان آ کر آباد ہونے لگے تو تکیہ داروں کے وارثین نے تکیے کی زمین کو فروخت کرنا شروع کر دیا۔ یوں انھوں نے علامہ اقبال کے اس شعر کی اپنے عمل سے تصدیق کر دی:
یہی شیخِ حرم ہے جو کہ اکثر بیچ کھاتا ہے
گلیم بوذر و دلقِ اویس و چادرِ زہرا
آبادی کے اضافے کے ساتھ ساتھ ایک ایک کر کے سارے تکیے غائب ہو گئے۔ ان پر رہائشی مکانات تعمیر ہو گئے۔ لیکن آج بھی قدیم آثار و نشانات کو ان علاقوں میں دیکھا جاسکتا ہے۔ یہ اپنے پرانے نام سے ہی جانے جاتے ہیں۔ مومن پورہ ان سب کو اپنے گھیرے میں لیے ہوئے ہے۔
اب مومن پورہ کی آبادی اس قدر گنجان ہو چکی ہے کہ یہ طرح طرح کے مسائل پیدا کر رہی ہے۔ سانس لینا دو بھر ہو گیا ہے۔ یہ اس قدر محفوظ ، پُر امن اور سہولتوں سے بھرپور ہے کہ باہر سے آنے والا یہاں سے جانے کو تیار نہیں ہوتا۔ اس سے متصل مغرب میں شہر کا ایک بڑا سرکاری اسپتال ہے جو میواسپتال کے نام سے جانا جاتا ہے۔ اسی میں اندرا گاندھی میڈیکل کالج ہے۔ اسپتال سے قریب ناگپور ریلوے اسٹیشن ہے۔ شمال میں بمبئی سے کلکتہ جانے والی ریلوے لائن ، جنوب میں ہنسا پوری، بھنڈارہ روڈ اور سنٹرل ایوینو اور مشرق میں غیر مسلم بستی ہے۔ اس محلے میں تاریخی عید گاہ ، قدیم قبرستان، عظیم الشان جامع مسجد، بے مثال محمد علی سرائے ، مشہور دینی درس گاہ دارالعلوم، ینگ مسلم فٹ بال گراؤنڈ، ڈاکٹر ذاکر حسین ڈی ایڈ کالج ، سنٹرل اسپتال، اردو کے پرائمری و ہائی اسکول اور جونیر کالج، لائبریری اور چھوٹی بڑی مسجدیں اپنی پوری شان و شوکت کے ساتھ جلوہ گر ہیں۔ گویا یہ شہر میں مسلم تہذیب و ثقافت کا سب سے نمایاں اور اعلا نمونہ ہے۔ ان مظاہر کے علاوہ یہاں پیدائش سے موت تک کام آنے والی ساری چیزیں دستیاب ہیں۔ یہ ہر اعتبار سے خود کفیل ہے۔
مومن پورہ مسلمانانِ ناگپور کی مذہبی، سیاسی ، ثقافتی اور ادبی سرگرمیوں کا ہمیشہ مرکز رہا ہے۔ یہاں بڑے بڑے دینی اجلاس ، کل ہند مشاعرے اور ادبی جلسے منعقد ہوئے۔ اسی سرزمین پر سیاسی جلسے، ہنگامے اور مظاہرے ہوئے۔ یہیں سے خان بہادر ایچ ملک، یوسف شریف بیرسٹر ، نواب صدیق علی خان اور سمیع اللہ خان کی قیادت چمکی۔ مولانا ناطق گلاؤٹھوی ، طرفہ قریشی اور شاہد کبیر کو ادبی دنیا میں شہرت ملی۔ منظور حسین شور، ساقی جاوید، حکیم اسرار احمد کریوی، شوکت جعفری، عزیز حامد مدنی اور نگار صہبائی کی یہیں عزت افزائی ہوئی اور انھوں نے تقسیم وطن کے بعد سرحد اُس پار نام کمایا۔ اسی نے شفیقہ فرحت (بھوپال)اور صہبا وحید (دہلی)کو اچھالا جو آج ادبی حلقوں میں مقبول ہیں۔
اس علاقے کے رہنے والوں کا شعری ذوق تربیت یافتہ ہے۔ یہ کل ہند مشاعرے رات بھر سنتے ہیں۔ ہٹنے کا نام نہیں لیتے۔ مقامی مشاعروں میں بھی خاصی تعداد میں لوگ شریک ہوتے ہیں اور شعرا کی ہمت افزائی کرتے ہیں۔ اسی نے یہاں کے شاعرانہ ماحول کو جاندار اور پُر اثر بنایا ہے۔



باب۔4

زمانے کی گردش امیر کو غریب سے، غریب کو امیر سے، بادشاہ کو فقیر سے، فقیر کو بادشاہ سے، طاقتور کو کمزور سے، کمزور کو طاقتور سے، عزت کو ذلت سے، ذلت کو عزت سے بدل دیتی ہے۔ یہی گردش افراد کو ایک شہر سے دوسرے شہر، ایک ریاست سے دوسری ریاست اور ایک ملک سے دوسرے ملک منتقل کرتی ہے۔ یہ دن قانونِ قدرت کے تحت باری باری بدلتے رہتے ہیں۔ یہ سب کا مقدر ہے۔ اس سے کوئی فرد یا خاندان مستثنیٰ نہیں ہے۔ اسی قانونِ قدرت کے تحت میرے جد اعلا حاجی شیخ نور محمد ابن شیخ بودھن  ۱۸۵۷ء کے تاریخی انقلاب کے بعد تکوینی حوادث سے مجبور ہو کر تلاشِ معاش میں رسول پور(مبارکپور، اعظم گڑھ) سے ۱۸۶۲ء میں ناگپور آئے اور نائیک کے تالاب کے پاس میدانی علاقے میں خیمہ زن ہوئے۔ پارچہ باف و تاجر تھے چنانچہ اسی کو اپنا ذریعۂ معاش بنایا۔ خدا نے اس میں اس قدر برکت دی کہ بہت جلد کافی املاک و جائیداد کے مالک ہو گئے۔ انھوں نے ۱۱جون ۱۸۷۹ء کو مومن پورہ کے علاقے میں دو ہزار اسکوائرفٹ کا ایک مکان خریدا اور اس میں سکونت اختیار کی۔ اسی علاقے میں دو سال بعد ۲۰فروری ۱۸۸۲ء کو شاہی طبیب حکیم عنایت علی خان کا عالیشان مکان، مہمان خانہ، مطب اور باغ وغیرہ بھی خرید لیا۔ یہ تقریباً پچیس ہزار اسکوائرفٹ پر مشتمل تھا۔ اب انھوں نے اس کو اپنی رہائش گاہ بنالیا۔ آج بھی ہمارا خاندان اسی میں آباد ہے۔ اس کے بعد ایک مکان معہ کھلی زمین اور خریدا۔ بفضلہ تعالیٰ یہ سب محفوظ ہیں اور شرعی تقسیم کے مطابق وارثین کے قبضے میں ہیں۔ گویا جداعلا کے لیے ترکِ وطن باعثِ رحمت ہوا۔ گردشِ وقت نے ان کی پریشان حالی کو خوش حالی سے بدل دیا۔ یہ ان کے وارثین کے لیے بھی نعمتِ الٰہی ثابت ہوا۔
ان کا شمار محلے کے رئیسوں میں تھا۔ ان کو سماج میں ممتاز مقام حاصل تھا۔ جب محلے کے لوگوں کے نزاعی معاملات کو حل کرنے کے لیے پنچائتی نظام قائم ہوا تو وہ اس کے سر پنچ بنائے گئے۔ بڑے متقی و پرہیزگار تھے۔ حج و زیارت بیت اللہ سے مشرف ہو چکے تھے۔ انھوں نے ایک سوسات سال کی عمر میں ۱۸۹۷ء میں رحلت فرمائی۔ ان کے تین بیٹے تھے: سلیم اللہ، حاجی درگاہی اور حاجی الٰہی بخش یہ تینوں بھی سماج میں عزت و احترام کی نگاہ سے دیکھے گئے۔ ان میں حاجی الٰہی بخش میرے جد امجد تھے جو ایک جیدّ عالم تھے۔
انھیں درس و تدریس ، ذکر و اذکار، مطالعہ و محاسبہ اور تصنیف و تالیف کے علاوہ کسی اور شوق سے رغبت نہیں تھی۔ اپنے گھر میں ہی ایک مکتب کھول کر خدا کی رضا و خوشنودی کے لیے بلا معاوضہ بچوں اور نوجوانوں کو قرآن مجید کا ناظرہ پڑھاتے اور دینی و اخلاقی تعلیم کے علاوہ اردو و فارسی کی تعلیم بھی دیتے۔ انھوں نے جامع مسجد مومن پورہ میں پچاس سال سے زائد متولیت ، خطابت و امامت کا فریضہ انجام دیا۔ اس کا بھی کبھی کوئی معاوضہ قبول نہیں کیا۔ وہ سماج کی فلاح و بہبودی کے کاموں میں مخلصانہ حصہ لیا کرتے تھے۔ انھوں نے ۱۸۹۶ء میں انجمن تجہیز و تکفین بنائی اور اس کے زیرِ اہتمام لا وارث میت فنڈ قائم کیا۔ جو پیتیس (۳۵) سال ان کی تحویل میں رہا۔ اب یہ مسلم قبرستان مومن پورہ کی نگرانی میں کامیابی سے اپنے فرائض انجام دے رہا ہے۔ ان کا علمی اثاثہ اور قلمی کتابیں میرے کتب خانے میں محفوظ ہیں۔ انھوں نے تقریباً ایک سو تین سال کی عمر میں بروز جمعرات ۲۴دسمبر ۱۹۵۳ء کو رحلت فرمائی۔ مسلم قبرستان مومن پورہ کی مسجد کے قریب ان کا مزار مر جعِ خلائق ہے۔صُلبی اولاد میں ایک بیٹی فاطمہ بیگم اور تین بیٹے: حاجی محمد عبدالمتین ، حاجی محمد یٰسین اور حاجی محمد زین العابدین ان کی وفات کے وقت بقیدِ حیات تھے۔ ان میں اول الذکر میرے تایا، ثانی الذکر والد اور موخرالذکر چچا ہیں۔
تایا حاجی محمد عبدالمتین تعلیم یافتہ تھے۔ صوم و صلوٰۃ کے بے انتہا پابند تھے۔ انھوں نے دو بار حج کی سعادت حاصل کی۔ ان کا علمی و ادبی ذوق پختہ اور تربیت یافتہ تھا۔ مذہبی موضوع پر ان کی ایک کتاب راہِ مستقیم شائع ہو چکی ہے۔ سماجی کاموں میں ان کی دلچسپی حد سے زیادہ بڑھی ہوئی تھی۔ وہ مسلم لائبریری مومن پورہ ، ایم ایل والی بال کلب مومن پورہ، مومن تعلیمی فنڈ مومن پورہ، انصار نگر ڈائنگ کو آپریٹو سوسائٹی مومن پورہ، انصار نگر کمیٹی مومن پورہ، اسلامیہ ہائی اسکول مومن پورہ اور جامع مسجد ٹرسٹ مومن پورہ کے بانیوں میں تھے اور ان اداروں میں کلیدی و اعلا عہدوں پر فائز تھے۔ انھوں نے سماج کی تعلیمی، اقتصادی اور ثقافتی حالت کو بہتر بنانے کے لیے مخلصانہ کوششیں کیں اور اس قسم کی سرگرمیوں میں نمایاں کردار ادا کیا۔ پیرانہ سالی کے باعث نوے (۹۰) سال کی عمر میں بروز منگل ، ۱۸ اکتوبر ۱۹۹۴ء کو رحلت فرمائی۔ مسلم قبرستان مومن پورہ میں اپنے والد کی مزار کے قریب سپردِ خاک کئے گئے۔ وہ لا ولد تھے۔ انھوں نے اپنے حقیقی بیٹے کی طرح میری تربیت کی۔ ان کی شخصیت کا مجھ پر گہرا اثر ہے۔
میرے والد محترم حاجی محمد یٰسین بھی تعلیم یافتہ تھے۔ وہ بنیادی طور پر تاجر اور صنعت کار تھے۔ ان کا مزاج فلور مل اور ٹیکسٹائل فیکٹری میں ڈھلا ہوا تھا۔ انھیں مشین کے کل پرزوں سے بہت دلچسپی تھی۔ کامیاب تاجر بھی تھے۔ اپنی زندگی میں خوب دولت کمائی۔ اس میں کئی بار نشیب و فراز سے گزرے لیکن کبھی بدحال یا تنگ دست نہ رہے۔ وہ مذہبی امور میں گہری دلچسپی لیا کرتے تھے۔ خدا نے انھیں حج کی سعادت سے نوازا تھا۔ انتہائی جری، محنتی اور بہادر تھے۔ حالات کا مقابلہ عزم و ہمت سے کرتے تھے۔ لیکن برادرِ محترم محمد عبدالرحیم کی مفقود الخبری کا غم وہ برداشت نہ کر سکے۔ یہ نوجوان بیٹے کی جدائی کا غم تھا۔ اسی نے ان کی صحت کو خراب کر کے رکھ دیا تھا۔ ان کا انتقال پیسٹھ (۶۵)سال کی عمر میں بروز سنیچر ۳۰دسمبر ۱۹۷۲ء کو ہوا۔ والد کی قبر کے نزدیک دفن کیے گئے۔ صلبی اولاد میں تین بیٹے اور دو بیٹیاں ہوئیں۔ بڑا بیٹا محمد عبدالرحیم جوانی میں مفقود الخبر اور چھوٹا بیٹا محمد علیم الدین کمسنی میں فوت ہوا۔ راقم اکلوتا رہ گیا ہے۔ بیٹیاں زلیخا بیگم و خدیجہ بیگم گھر بار والی ہیں۔ 
چچا حاجی محمد زین العابدین بھی کٹّر مذہبی ہیں۔ اسلامیہ جونیئر کالج مومن پورہ کی مجلسِ منتظمہ میں شامل ہیں۔ ان کا شمار شہر کے مشہور و معروف ٹیلروں میں تھا۔ عرصہ ہوا کہ ٹیلرنگ شاپ کو بند کر کے جنرل اسٹور کھولا جو انھی کے نام سے جانا جاتا ہے۔ اب ان کے سعادت مند بیٹے اس کو کامیابی سے چلا رہے ہیں۔ فی الوقت ان کی عمر نوے سال سے زائد ہے۔ ان کے چار بیٹے اور چار بیٹیاں ہیں۔
غرض ہمارا خاندان ہمیشہ مذہبی اصولوں کا پابند رہا۔ اس کے افراد نے خدا کی رضا و خوشنودی کے لیے اپنے امور انجام دیے۔ تقدیر پر صابر و شاکر رہے۔ رزقِ حلال کمایا۔ اس کے لیے زبردست محنت و مشقت کی۔ چوٹی کا پسینہ ایڑی تک بہایا اور برے حالات میں غلط ذرائع آمدنی کو اختیار نہیں کیا۔ یہ اسی کی برکت ہے کہ وہ اقتصادی لحاظ سے نشیب و فراز سے گزرنے کے باوجود بھی محتاج و تنگدست نہیں ہوئے۔ سکھ کی روٹی کھاتے رہے۔ روحانی مسرت سے فیضیاب ہوتے رہے اور سماج کی خدمت کرتے رہے۔
میرے اور میرے چچا زاد بھائیوں میں سماجی خدمت کا یہ جذبہ فقط مجھ میں منتقل ہوا اور اس شدت سے منتقل ہوا کہ اسی میں ڈوب کر روحانی مسرت حاصل کرتا رہا۔ یہ خدا کا مجھ پر کتنا بڑا احسان ہے۔ میرے چچا زاد بھائیوں میں غلام محمد مصطفی عمر میں مجھ سے بڑے ہیں۔ وہ پیدائشی نابینا ہیں۔ حافظِ قرآن ہیں۔ ہر سال رمضان المبارک کے مہینے میں محلے کی ایک مسجد میں تراویح کی نماز میں قرآن سناتے ہیں۔ باقی تین بھائی : محمد ضیاء الدین، محمد اکرام الدین اور محمد نعیم الدین عمر میں مجھ سے چھوٹے ہیں۔ یہ سب کامیاب تاجر ہیں۔ انھیں سماجی خدمت اور علم و ادب سے کوئی رغبت نہیں ہے۔
جدا مجد اور تایا کے مذہبی ، علمی و ادبی ذوق نے گھر کی فضا کو علم و ادب کے نور سے معمور کیا۔ جد امجد کا ذوق مذہب کے دائرے میں تھا جبکہ تایا کا ذوق مذہبی بھی تھا اور ادبی بھی۔ اسی نے گھر میں ایک کتب خانے کی تشکیل کی جس میں مذہبی و ادبی کتابیں خاصی تعداد میں تھیں۔ یہی ورثہ میرے حصے میں آیا۔ جس نے میرے ذوق کو تقویت پہنچائی۔ اسی مذہبی و ادبی فضا میں میری فکری نشوونما ہوئی۔ اسی نے مجھ کو کتابوں کے مطالعہ پر اکسایا۔ قلم چلانے اور تقریر کرنے پر آمادہ کیا۔ 


باب۔۵

میری پیدائش بروز منگل ۲اگست ۱۹۴۹ء کو آبائی مکان میں ہوئی تو جد امجد نے کانوں میں اذان کہی اور میرا نام رکھا۔ بچپن شرارتوں سے بھرپور تھا۔ سب کو پریشان کرتا رہتا تھا۔ میر ی شرارتوں سے تنگ آ کر جب والدہ مجھ کو دوڑاتی تو بھاگ کر سیدھا جد امجد کی پناہ میں چلا جاتا جو اپنی مقدس آغوش میں مجھ کو دیر تک دبائے رکھتے۔ اسی آغوش میں بیٹھ کر میں نے جد امجد کے ساتھ کلمۂ طیبہ کا اس قدر ورد کیا کہ وہ مجھ کو زبانی یاد ہو گیا۔ لیکن یہ پناہ گاہ بہت جلد اچانک غائب ہو گئی۔ اب شرارت کے وقت والدہ پیٹتی تو اسی کی تلاش میں دیر تک روتا رہتا۔
ابھی پانچ سال کا تھا کہ میری شرارتوں سے تنگ آ کر والدہ نے والد صاحب کو مجھے اسکول میں داخل کر دینے کا مشورہ دیا۔ اس کم عمری میں داخلہ ممکن نہیں تھا اس لیے والد صاحب نے مجھے طرفہ قریشی صاحب کے حوالے کر دیا جو اس وقت مدرسہ اسلامیہ (مومن پورہ چوک) میں عارضی طور سے جاری اردو پرائمری اسکول کے صدر مدرس تھے اور جن سے والد صاحب کے اچھے مراسم تھے۔ اسی تعلق کی بنا پر انھوں نے مجھ کو درجے میں بغیر داخلے کے قبول کر لیا تھا۔ اب روزانہ اسکول جانا معمول بن گیا۔ جس دن اپنے استاد محمد الطاف کی مار کے خوف سے اسکول جانے سے انکار کرتا اور روتا رہتا، والدہ گھر کے دروازے سے نور محمد بھیا کو آواز دیتی۔ وہ مجھ کو زبردستی پکڑتے اور اپنے کاندھے پر بیٹھا کر اسکول پہنچا دیتے۔ 
نور محمد بھیا گھر کی فلور مل (آٹے کی چکی) چلاتے تھے۔ وہ بوریہ پورہ کے رہنے والے ایک غریب شخص محمد رمضان کے بیٹے تھے۔ بچپن سے ان کی پرورش والد صاحب نے کی تھی۔ انھیں اپنے بیٹے کی طرح چاہتے تھے۔ وہ والد صاحب کو چچا اور والدہ کو چچی کہتے تھے۔ بہت وفادار اور دیانت دار تھے۔ انھوں نے بچپن میں میری اور برادر محترم محمد عبدالرحیم کی بہت خدمت اور ناز برداری کی۔ جب تک زندہ رہے گہرے مراسم رہے۔ ان کی یاد آتی ہے تو بچپن نگاہوں کے سامنے گھومنے لگتا ہے۔
میرا با ضابطہ داخلہ جولائی ۱۹۵۵ء میں ناگپور میونسپل کارپوریشن کے زیرِ اہتمام جاری مومن پورہ اردو پرائمری اسکول میں درجہ اول میں ہوا۔ اس اسکول میں درجہ چہارم تک عبدالحنان جناب ، لال خان جناب، اصغر جناب، عطاء اللہ جناب اور عبدالرؤف جناب سے تعلیم حاصل کی۔ یہ اساتذہ فرض شناس ، دیانت دار اور قابل تھے۔ طلبہ کو بڑی محنت سے پڑھاتے تھے۔ سبق یاد نہ کرنے پر سختی کرتے تھے۔ اسکول سے غیر حاضر رہنے پر والدین کو اطلاع دیتے تھے اور انھیں طالب علم کی کمزوری سے آگاہ بھی کرتے تھے۔ بھلا کسی ذمے دار باپ کا بیٹا اساتذہ کے اس طرزِ عمل سے اسکول کی قید سے کیسے رہا ہوسکتا تھا۔ میں لال خان جناب اور اصغر جناب کی مار اور سختی سے ڈر کر اپنے چند ساتھیوں کے ساتھ کئی بار اسکول سے فرار ہوا۔ والد صاحب کو فوراً اطلاع مل جاتی۔ وہ یا نور محمد بھیا تلاش کر کے پکڑ لاتے۔ خوب پیٹتے اور استاد کے حوالے کر دیتے۔ اب سوچتا ہوں کہ یہ سختی کتنی بڑی نعمت تھی۔ اگر اس کے ڈر سے اسکول سے قدم اکھڑ جاتا۔ یا اساتذہ کی سختی پر والد صاحب اساتذہ سے جھگڑا کر لیتے تو کیا ہوتا؟ میرا تعلیمی کیریئر تباہ و برباد ہو جاتا۔ میرے کئی ساتھی اسی محبت کا شکار ہوئے۔
اسکول سے فرار ہونے والے طلبہ کا واحد ٹھکانا مومن پورہ سے متصل ایک سنسان علاقہ انصار نگر تھا۔ اس کے شمال مغرب میں ایک بڑا ڈوب (تالاب) اور بمبئی سے کلکتہ جانے والی ریلوے لائن، مشرق میں مسلم قبرستان اور جنوب میں فقیروں کے جھونپڑے ، نالا اور سڑک کے پار عید گاہ اور میواسپتال کی دیوار تھی۔اس سنسان میدانی علاقے میں جگہ جگہ سایہ دار درخت تھے۔ کہیں کہیں بولڈروں کی ڈھیک تھی۔ ایک لال بلڈنگ، دو سفید بلڈنگ، کمیٹی کا آفس ، تین کنویں اور ایک مندر تھا۔ ساڑے تیرہ ایکڑ پر مشتمل اس علاقے کے کھلے میدان میں لڑکے طرح طرح کے کھیل کھیلتے۔ فٹ بال ، کبڈی، ڈاب ڈبولی اور گلی ڈنڈا وغیرہ۔ مجھے ان کھیلوں سے کوئی دلچسپی نہیں تھی۔ یہاں کے درختوں پر گرگٹ اور بولڈروں کے ڈھیر میں بچھو کافی تعداد میں تھے۔ ڈوب میں کیکڑے اور جونک تھی۔ میری اور میرے ساتھیوں کی دلچسپی ان سے تھی۔ ہمیں گرگٹ مارنے ، کیکڑا اور بچھو پکڑنے اور جونک کے منھ میں نمک ڈالنے میں بڑا لطف آتا تھا۔ نمک ڈالتے ہی جونک اپنے منھ سے خون اگلنے لگتی۔ یہ دیکھ کر ہم سب تالیاں بجاتے۔ گرگٹ مارتے تو اس کو رسی سے باندھ کر فضا میں تیزی سے گھماتے اور رسی چھوڑ دیتے۔ کیکڑا پکڑ کر اس سے دیر تک کھیلتے۔ ڈوب کے کنارے کپڑا دھونے والے دھوبیوں کی نظریں پڑتیں تو وہ دوڑ کر آتے اور ہم سے یہ کھلونا چھین کر اپنی خوراک بنا لیتے۔ بچھو انتہائی چالاکی اور ترکیب سے پکڑتے۔ اس کے ڈنک کو دھاگے سے باندھ کر دیر تک مزہ لیتے۔ اس کھیل میں کئی ساتھی اس کے ڈنک کا شکار ہوئے۔ لیکن اس کے زہر کا تریاق بھی اسی میدان کے جنوبی کونے میں واقع ایک جھونپڑے میں موجود تھا۔ اس میں ایک فقیر رہا کرتا تھا۔ جب بھی بچھو کسی ساتھی کو ڈنک مارتا اور وہ چلانے لگتا۔ سب اس کو اٹھا کر اسی فقیر کے پاس لے جاتے۔ وہ ہم کو اپنی جانب آتا دیکھ کر فوراً جھونپڑے سے نکلتا۔ عقرب گزیدہ لڑکے کے گال پر بھرپور طمانچہ مارتا۔ زہر اتر جاتا۔ کچھ دیر رونے کے بعد وہ ہنسنے لگتا۔
میرے لڑکپن کا انصار نگر سنسان تھا۔ اب اس قدر آباد ہے کہ گنجان اور جگمگ ہو گیا ہے۔ یہ زمین تجارتی و صنعتی لحاظ سے بڑی زرخیز ثابت ہوئی۔ یہاں جو آیا لکھ پتی بن گیا۔ پکی عمارتوں میں پاور لوم کے چلنے کی آوازیں بڑی سہانی لگتی ہیں۔ یہاں دستکاری و صنعت کاری کے دلکش نمونے دیکھنے کو ملتے ہیں۔
اس علاقے کو انصار نگر کمیٹی نے ۲۸ فروری ۱۹۵۲ء کو دو لاکھ پچاس ہزار روپے میں ناگپور ڈسٹرکٹ کاٹن جن اینڈ پریس سینڈیکیٹ کے مالک دادا بھائی سے اس وقت خریدا جب تقسیم ملک کے باعث مسلمان خوف و ہر اس کا شکار تھے۔ گویا کمیٹی کے کار پردازان نے یہ بات ثابت کی کہ یہ ملک ہمارا ہے اور ہمیں یہیں جینا اور مرنا ہے۔ ان کے اس اقدام سے سماج کے لوگوں کے حوصلے بلند ہوئے۔ اس کمیٹی کے صدر حاجی عبدالقادر اور سکریٹری میرے تایا حاجی محمد عبدالمتین تھے۔ یہ دونوں دور اندیش اور روشن خیال تھے۔ انھوں نے اس علاقے میں بنکروں کی ایک ایسی کالونی بنانے کا منصوبہ تیار کیا تھا۔ جو سماجی، تعلیمی ، ثقافتی اور اقتصادی ضرورتوں کی تکمیل کرتی ہو۔لیکن چند مفاد پرست سرمایے داروں نے اس منصوبے کو خاک میں ملا دیا۔ دونوں کو اس سے علاحدہ ہونا پڑا۔ اس پر ۱۹۶۵ء کے بعد بستی بسنا شروع ہوئی تو یہ بجائے کالونی کے تجارتی بستی بن کر رہ گئی۔ دونوں ہمیشہ افسوس کرتے رہے۔


باب۔۶

میری اور برادرِ محترم محمد عبدالرحیم کی ابتدائی تعلیم و تربیت میں والدین کی نگہداشت کے علاوہ تایا حاجی محمد عبدالمتین کی نگہداشت بھی شامل تھی جو آگے چل کر والدین کی نگہداشت پر غالب آ گئی۔ انھوں نے ہم دونوں کو اپنی مکمل نگرانی میں لے لیا۔ ابھی میں درجہ سوم میں اور برادرِ محترم درجۂ پنجم میں تھے کہ وہ ہمیں اپنے کمرے میں لے آئے جس میں ٹیبل، الماری اور کرسیاں تھیں۔ الماری کتابوں سے بھری تھی۔ اب اسی کمرے میں ہم سوتے اور مطالعہ بھی کرتے۔ ایک دن انھوں نے ہم دونوں کے سامنے یسرنا القرآن رکھا اور بسم اللہ پڑھائی۔ وہ روزانہ بعد نماز مغرب ہمیں کچھ دیر یسرنالقرآن پڑھاتے۔ جب یہ ختم ہو گیا تو پارۂ عم شروع کروایا۔ بعد ازاں ناظرۂ قرآن پڑھایا۔ یہ نصاب ایک سال میں مکمل ہوا۔ میں برادرِ محترم کے مقابلے میں ذہین تھا اس لیے تایا کا چہیتا تھا۔ میری ذہانت کو دیکھ کر انھوں نے مجھ کو مدرسہ اسلامیہ میں بھی داخل کرا دیا۔ یہاں مولانا محمد مصطفی صاحب شائق بعد نماز عشا طلبہ کو عربی و فارسی کی تعلیم دیا کرتے تھے۔ میں نے اس مدرسے میں تین سال میں ،عربی کی کتاب الصرف، کتاب النجو، صفوۃ المصادر، مفتاح القرآن (چار حصے) عربی کا معلم (چار حصے) اور فارسی کی کتاب تسہیل المصادر، آمد نامہ اور گلستاں پڑھی۔ ان زبانوں کو سیکھنے سے میری دلچسپی روز بروز بڑھ رہی تھی۔ لیکن مدرسے کے غیر اخلاقی ماحول سے اچانک میرا دل اچاٹ ہو گیا۔ مدرسہ جانا بند کر دیا۔ میں اس غیر اخلاقی ماحول کی تشریح کرنے سے قاصر ہوں۔ 
جب درجہ چہارم میں کامیابی حاصل کی تو تایا فریضہ حج ادا کرنے کی غرض سے مکہ میں تھے۔ ان کی تحریک پر والد صاحب نے مجھے حسامیہ مڈل اسکول اتواری میں داخل کرا دیا۔ یہ بوہرہ برادری کے زیرِ انتظام تھا۔ اسی میں برادرِ محترم بھی زیرِ تعلیم تھے۔ اس اسکول کا معیار تعلیم بلند اور نظم و ضبط عمدہ تھا۔ یہاں کا ڈریس اسلامی طرز کا آئینہ دار تھا۔ قمیض، پاجامہ، شروانی اور ٹوپی پہننا لازمی تھا۔ اس کے بغیر درجے میں داخلہ ممکن ہی نہ تھا۔ اساتذہ بڑی سختی اور محنت سے پڑھاتے اور خوش خطی پر زور دیتے۔ اسکاؤٹ میں شامل ہونا ضروری تھا۔ ہوم ورک پابندی سے کر کے لانا لازمی تھا۔ چنانچہ اس نئے ماحول نے نئے مزاج کی تشکیل کی۔ لباس پہننے اور سوچنے کا انداز بدلا۔ کھیلنے کودنے کی فرصت زیادہ نہ رہی۔ انصار نگر کا میدان چھوٹ گیا۔ اسکول اور مدرسے نے اپنی گرفت میں پوری طرح لے لیا۔ اسکول کے صدر مدرس تصدیق حسین صاحب کے خوف نے ڈسپلن کا پابند بنا دیا اور عبدالصمد صاحب، ابوالحسن صاحب اور ملا اکبر علی کی سزانے دیانت داری سے ہوم ورک کرنے پر مجبور کیا۔ عبد الحبیب صاحب اور علی حسین صاحب نرم مزاج تھے۔ بڑی محبت سے تعلیم دیا کرتے تھے۔
میرے دل پر عبدالصمد صاحب کی سختی اور علی حسین صاحب کے صلۂ رحمی کا ایک واقعہ اب تک نقش ہے۔ ہوا یہ کہ میں تین مہینے کی فیس (چھ روپے) گھر سے وصول کر کے کھا چکا تھا۔ سالانہ امتحان جاری تھا۔ عبدالصمد صاحب کلاس ٹیچر تھے۔ انھوں نے مجھ سے فیس کا مطالبہ کیا۔ فیس کہاں سے دیتا چنانچہ مجھ سے پرچہ چھین کر درجے سے باہر نکال دیا۔ میں رو رہا تھا مگر ان کو رحم تک نہ آیا۔ یہ منظر برادرِ محترم کے درجے سے علی حسین صاحب دیکھ رہے تھے۔ انھوں نے برادرِ محترم کو میرے پاس بھیجا تو میں نے انھیں صورتِ حال سے آگاہ کیا۔ علی حسین صاحب نے برادرِ محترم کے ہاتھ سے فوراً چھ روپے بھجوائے۔ میں نے فیس ادا کی تب جا کر درجہ میں بیٹھے کی اجازت ملی۔ یوں ان کے صلۂ رحمی نے مجھ کو امتحان میں ناکام ہونے سے بچا لیا۔ چالیس سال بعد ملت ہائی اسکول شانتی نگر کے سالانہ جلسے میں جب میں نے اساتذہ و طلبہ کو خطاب کرتے ہوئے علی حسین صاحب کی موجودگی میں اس واقعے کا ذکر کیا تو ہم دونوں کی آنکھوں میں آنسو بھر آئے۔ ابن الوقت اور مفاد پرست اساتذہ بغلیں جھانکنے لگے۔ 
حسامیہ اسکول کا معیار تعلیم اس قدر بلند تھا کہ یہیں مجھ کو اچھی طرح لکھنا، پڑھنا اور لباس پہننا آیا۔ یہاں سوشل گیدرنگ کے موقع پر طرح طرح کے ثقافتی پروگرام ، مضمون نویسی ، خوش خطی، قرأت ، نعت اور تقریر کے مقابلے ہوتے جو طلبہ کی صلاحیتوں کو ابھارنے میں کارآمد ثابت ہوتے۔ دوسرے سال میں نے ہمت کر کے تقریری مقابلے میں حصہ لیا۔ عنوان تھا: پردہ قید کی علامت ہے یا آزادی کی ضمانت۔ تایا نے اسلامیہ اسکول کے مدرس وکیل پرویز صاحب سے تقریر لکھوا دی۔ اسے خوب اچھی طرح یاد کیا لیکن جب مائیک پر آیا تو تھرتھرانے لگا۔ پورا جسم پسینے سے شرابور تھا۔ اگرچہ کوئی انعام نہ مل سکا مگر اس پہلی تقریر سے میرا حجاب کھل گیا۔ اسی نے مجھ کو آگے چل کر اسکول میں نمایاں مقرر بنایا۔ بین المدارس تقریری مقابلوں میں کئی انعامات جیتے۔ 
اس اسکول میں محلے کے کئی طالبعلم پڑھتے تھے جو دو تین گروپ میں تقسیم تھے۔ میں جس گروپ میں تھا اس میں برادرِ محترم کے علاوہ وکیل نجیب، محمد مصطفی ، محمد مشتاق، شبیر احمد اور محمد نور الحق وغیرہ شامل تھے۔ ہم سب وکیل نجیب کے گھر جمع ہوتے اور وہاں سے تقریباً ایک میل کا سفر پیدل طے کرتے۔ راستے میں ایک دو دکاندار کو ستانا ہم سب کا معمول تھا۔ بھنڈارہ روڈ پر ایک سندھی کی کرانے کی دکان تھی۔ اس دکان کے بورڈ پر جلی حرفوں سے لکھا ہوا تھا: سونی جی کی گٹاگٹ۔ سب اس دکان کے سامنے کھڑے ہو کر با آواز بلند ایک ساتھ یہی جملہ دہراتے۔ دکاندار چڑ کر کچھ بھی پھینک کر مار دیتا اور غصے میں بڑبڑانے لگتا۔ ہم بے تحاشا بھاگتے۔ یہ کیسی عجیب شرارت تھی۔ لڑکپن میں دوسروں کو ستانے میں کتنا لطف آتا تھا۔ ایک دن اس شرارت کی اطلاع وکیل نجیب کے والد کو ملی تو سب نے ڈانٹ کھائی اور یہ سلسلہ بند ہوا۔ میرے ان ساتھیوں میں وکیل نجیب کو ادبِ اطفال میں شہرت ملی۔ وہ اسلامیہ جونیر کالج مومن پورہ کے پرنسپل کے منصب تک پہنچ کر رٹائر ہوئے۔


باب۔۷

اب تک مومن پورہ میں جدید تعلیم کا کوئی مڈل اسکول نہیں تھا۔ اس کااحساس سب سے پہلے مدرسہ اسلامیہ کی مجلس منتظمہ کے عہدیداران و اراکین کو ہوا اور انھوں نے مدرسہ کی عمارت میں مڈل اسکول قائم کرنے کا فیصلہ کیا۔ اس کے سکریٹری میرے تایا تھے۔ انھوں نے اس اسکول کو ترقی دینے کے لیے اس قدر سخت محنت کی کہ یہ چھ سال کے قلیل عرصے میں ہائی اسکول کی منزل تک پہنچ گیا۔
میں حسامیہ اسکول سے درجہ ششم کا امتحان پاس کر چکا تھا کہ تایا مجھ کو اسلامیہ اسکول لے آئے۔ یہاں دو سال تعلیم حاصل کرنے کے بعد اپریل ۱۹۶۳ء میں درجہ ہشتم کا امتحان پاس کیا۔ یہ اسکول نیا تھا۔ تایا کی نگرانی بہت سخت تھی۔ وہ اپنا زیادہ وقت اسکول میں گزارتے۔ اس لیے اساتذہ بڑی محنت سے طلبہ کو پڑھاتے۔ شاہ میر صاحب صدر مدرس تھے۔ وہ ہم کو انگریزی اور سائنس کی تعلیم دیتے۔ وکیل پرویز صاحب حساب اور ڈرائنگ، محمد جلیل صاحب اردو، مختار صاحب جغرافیہ ، نذیر رشیدی صاحب ہندی اور تاریخ اور مولانا مجیب اشرف صاحب دینیات کا درس دیتے۔ یہ اساتذہ اپنے اپنے مضامین کے ماہر ، محنتی اور فرض شناس تھے اس لیے پڑھائی میں دل لگتا رہا۔ کسی کمی کا احساس نہیں ہوا۔
یہاں سوشل گیدرنگ بھی ہفتہ بھر بڑے دھوم دھام سے ہوتی۔ کھیل کود، مضمون نویسی، خوش خطی اور تقریر کے مقابلے ہوتے۔ طلبہ کی فنکاری کی نمائش لگتی۔ ڈرامہ اسٹیج ہوتا اور تمثیلی مشاعرہ بھی منعقد ہوتا۔ ان میں طلبہ کو اپنی صلاحیتوں کا مظاہرہ کرنے کا اچھا خاصہ موقع ملتا۔میں نے اس اسکول میں خوش خطی، مضمون نویسی اور تقریر کے مقابلوں میں حصہ لیا اور انعام کا مستحق قرار پایا۔ اس سے میرا حوصلہ بلند ہو گیا۔
یہ اسکول اس کے علاوہ اور بھی کئی سرگرمیوں کا مرکز تھا۔ اس کی فٹ بال ٹیم ناگپور کی اسکولوں میں نمایاں تھی۔ یہاں کے منتخب طلبہ کو آر ایس پی کی ٹریننگ دی جاتی تھی۔ میں بھی آر ایس پی میں شامل تھا چنانچہ اس کی دو سال تک باقاعدہ ٹریننگ حاصل کی۔ یہ راشٹر بھاشا پر چار سمیتی وردھا (مہاراشٹر ) کے زیرِ اہتمام منعقد ہونے والے ہندی کے امتحانات کا مرکز بھی تھا۔ میں نے یہیں سے پر اتھمک (اپریل ۱۹۶۲ء)، پرارمبھک (ستمبر ۱۹۶۲ء) پرویش (فروری ۱۹۶۳ء) اور پری چے (ستمبر ۱۹۶۴ء) کے امتحانات پاس کیے۔
ان سب کے باوجود اسکول کے ماحول میں وہ تہذیب و شائستگی اور شرافت و سنجیدگی نہیں تھی جو حسامیہ اسکول کا طرۂ امتیاز تھی۔ یہاں کا ڈریس خاکی پینٹ اور سفید بش شرٹ تھا لہٰذا اب میرے سر سے ٹوپی اتر گئی۔ قمیض ، پاجامہ اور شروانی کی جگہ پینٹ اور بش شرٹ نے لے لی۔ اسکول کے اوقات کے بعد میں قمیض اور پاجامہ ہی پہنا کرتا۔ اہم موقعوں پر ٹوپی اور شروانی کا استعمال کرتا۔ یوں حسامیہ اسکول کے ڈریس کو کئی سال تک سینے سے لگائے رہا۔ ہائی اسکول اور کالج کی طالبعلمی کے زمانے اور ملازمت کے دور میں پینٹ اور بش شرٹ کے علاوہ سفاری بھی پہنا کرتا۔ اس طرح میرا لباس اسلامیت و مغربیت کی کشمکش کا عکاس ہو گیا۔ میں موقع محل دیکھ کر لباس بدلتا رہتا۔ بفضلہ تعالیٰ ۱۹۹۶ء کے بعد اس کشمکش سے آزاد ہو گیا۔ اب صرف سفید کرتا اور سفید پاجامہ ہی استعمال کرتا ہوں۔ سرپر ٹوپی لگاتا ہوں۔ مغربی لباس کی طرف پلٹ کر بھی نہیں دیکھتا۔
اسلامیہ اسکول کی طالبعلمی کے زمانے میں مومن پورہ کے ینگ مسلم فٹ بال گراؤنڈ پر دو زبردست کل ہند مشاعرے ہوئے۔ پہلا مشاعرہ ۲۲دسمبر ۱۹۶۲ء کو نواب غازی آف گیوردھا کی صدارت میں ہوا۔ اس میں کئی نامور شعرا شریک تھے۔ اپنے کئی دوستوں کے ساتھ میں نے بھی یہ مشاعرہ سنا۔ مزاحیہ اور مترنم شعرا کا کلام سننے میں بڑا لطف آیا۔ چند غزلیں ڈائری میں نقل کیں،انھیں یاد اور کئی دنوں تک گنگناتا رہا۔دوسرا مشاعرہ ۱۱مئی ۱۹۶۳ء کو شکیل بدایونی کی صدارت میں ہوا۔ اس میں سامعین کا زبردست ہجوم تھا۔ محلے میں میلے کا ساسماں تھا۔ یہ مشاعرہ فجر کی اذان کے وقت اختتام پذیر ہوا۔ اپنے دوستوں کے ساتھ یہ مشاعرہ بھی سننے گیا۔ دلاور فگار، صبا افغانی، خاموش غازی پوری، اخضر کامٹوی۔ علاء الدین صابر، مظفر شاہجہاپوری اور کیف بھوپالی وغیرہ کے کلام اور پڑھنے کے انداز نے محفل کو گرما دیا تھا۔ شکیل بدایونی نے تو اپنی کئی غزلیں سنا کر مشاعرے میں ہنگامہ برپا کر دیا تھا۔ مشاعرے کے اختتام کے بعد میں اپنی ڈائری لے کر اسٹیج کی طرف لپکا اور شکیل بدایونی، کیف بھوپالی ، دلاور فگار اور کئی شعرا کے آٹو گرافس لیے۔ یہ مشاعرہ سن کر میرے اندر کا سویا ہوا شاعر جاگنے لگا۔ شاعری سے دلچسپی پیدا ہوئی۔ تایا کی الماری کھول کر غالب ، اقبال ، جگر، اصغر ، حفیظ جالندھری ، حالی، اور اکبر الٰہ بادی کا مجموعہ کلام نکالنے لگا۔ ان کو پڑھ کر لطف حاصل کرنے لگا۔ اب مشاعرے سننا معمول بن گیا۔ کتابوں کے مطالعے کا شوق بڑھ گیا۔ تایا کی الماری کی بیشتر کتابیں پڑھ ڈالیں۔ گویا جب اسلامیہ اسکول سے فارغ ہوا تو میرا شعری اور ادبی شعور بیدار ہو چکا تھا۔ یہاں سے انجمن اسکول، صدر پہنچا تو اس پر شباب آگیا۔


باب۔ ۸

انجمن ملٹی پریز  ہائر سکنڈری اسکول ، صدر میں میرا داخلہ جولائی ۱۹۶۳ء میں ہوا۔ یہاں درجہ نہم سے درجہ یا زدہم تک تعلیم پائی۔ تایا مجھ کو جسمانی امراض کا ڈاکٹر بنانا چاہتے تھے۔ اس لیے ان کی خواہش کے مطابق انگریزی میڈیم سے سائنس کے مضامین (بائیلاجی، کیمسٹری اور فزکس) پڑھ رہاتھا۔ مجھ پر شعر و ادب غالب ہو چکا تھا اس لیے بڑی مشکلوں سے ہایر اسکول سکنڈری سرٹیفکٹ (H.S.S.C) کا امتحان پاس کیا۔ اس کامیابی کے بعد ایس ایف ایس کالج (ناگپور ) میں بی ایس سی (سال اول) میں جولائی ۱۹۶۷ء میں داخلہ لیا۔ محنت کی لیکن کیمسٹری میں فیل ہو جانے کے باعث ناکام ہو گیا۔ ہمت ٹوٹ گئی ، تایا کا خواب چکنا چور ہو گیا۔ اب میں کاروبار میں والد صاحب کا ہاتھ بٹانے لگا۔ 
میں نے انجمن میں فدا حسین صاحب اور عبدالحبیب صاحب سے انگریزی، ایوب صاحب سے ہندی، مولانا سید احمد صاحب سے اردو اور عربی ، فصیح الدین صاحب سے فزکس اور رضی الدین صاحب سے کیمسٹری اوربائیلاجی کی تعلیم حاصل کی۔ یہ سب اساتذہ محنت سے تعلیم دیتے تھے۔ لیکن مجھ پر ادبی ذوق اس قدر حاوی تھا کہ میں سائنس کے اساتذہ سے پوری طرح اکتسابِ فیض نہ کر سکا۔ میری دلچسپی بین المدارس تقریری مقابلوں کی تیاریوں، انجمن اسکول کے جلسوں اور طلبہ کی بزم ادب کی سرگرمیوں میں سمٹ کر رہ گئی تھی۔ مجھے بزم ادب کا سکریٹری بنا دیا گیا تھا۔
انجمن اسکول کے وسیع و عریض ہال میں انجمن اولڈ بوائز اسوسی ایشن کے زیرِ اہتمام ہر سال اعلا پیمانے پر بین المدارس تقریری مقابلے کا انعقاد ہوتا جس میں ناگپور و کامٹی کی بیشتر اردو ہائی اسکول کے طلبہ حصہ لیتے۔ اس میں اساتذہ و طلبہ کے علاوہ شہر کے دانشوروں کی اچھی خاصی تعداد شریک رہتی۔ میں اس تقریری مقابلے میں انجمن اسکول کی نمائندگی کرتا اور اس بے خوفی سے تقریر کرتا کہ ٹرافی جیت لیتا۔ دوسرا بین المدارس تقریری مقابلہ سبحانیہ ہائی اسکول، اتواری کے ہال میں عبدالقادر میموریل ڈیبیٹ کامپٹیشن ٹرافی کے نام سے ہر سال ہوتا تھا۔ مجھ کو انجمن اسکول سے مقابلے کے لیے بھیجا جاتا۔ اس میں بھی نمایاں رہتا اور ٹرافی جیب کرلاتا۔ انجمن اسکول کے زیرِ اہتمام ہر سال جشن عید میلاد النبی ﷺ کے پُر مسرت موقع پر ایک جلسے کا انعقاد بھی ہوتا۔ میں نے ان اجلاس میں سیرت کے موضوع پر بڑی بڑی تقریریں کیں۔ انھی تقاریر سے اساتذہ و سامعین کے دلوں میں نمایاں جگہ بنائی۔ اسکول کے پرنسپل سید محمد مطلب صاحب مجھ کو بے انتہا چاہتے تھے۔ وہ میری بڑی ناز برداری کرتے۔ انجمن اسکول کے ہر جلسے میں مجھ کو نظامت کی ذمے داری سونپتے اور اساتذہ کو میرا خاص خیال رکھنے کی ہدایت دیتے۔ 
مجھ کو ابتدائی تقریریں میرے محلے کے ایک علم دوست اور تعلیم یافتہ محمد فرید خان صاحب تنویر اور میرے اردو و عربی کے استاد مولانا سید احمد صاحب نے لکھ کر دیں۔ بعد کو میں اپنی تقریریں خود تیار کرنے لگا۔ یہیں سے مجھ کو نثر کی کتابیں پڑھنے کا شوق ہوا اور تایا کی الماری میں موجود مولانا آزاد کی ساری کتابیں پڑھ ڈالیں۔ مولانا سید سلیمان ندوی کی خطبات مدراس اور مضامینِ مولانا احمد سعید کا مطالعہ کیا۔ اب میں جرائد و رسائل اور اخبارات بھی پڑھنے لگا۔ شوق اتنا بڑھا کہ کتابیں خرید کر مطالعہ کرنے لگا۔ اسی اثنا میں برادرم محفوظ الرحمن انصاری اور محمد ظہیر وارثی سے تعلقات قائم ہوئے جو میرے لیے بہت مفید ثابت ہوئے۔ انھوں نے میرے علمی و ادبی ذوق کو تقویت پہنچانے میں نمایاں کردار ادا کیا۔
مجھ کو ایک اچھا اور بے باک مقرر بنانے کے لیے مولانا سید احمد صاحب نے ابتدا میں مجھ پر خوب محنت کی۔ وہ مجھ کو تقریر کرنے کا انداز بتاتے۔ اپنے گھر بلا کر میری تقریر بار بار سنتے۔ غلطیوں کی نشاندہی کرتے۔ کرتا، پاجامہ، شروانی اور ٹوپی پہن کر تقریر کرنے کی ہدایت دیتے۔ چنانچہ میں جب بھی تقریر کرتا تو یہی لباس زیب تن ہوتا۔ اسی ذوق و شوق اور مطالعے کی کثرت نے مجھے اہلِ قلم بنایا۔ میں خطوط، تقاریر اور مضامین لکھنے لگا۔ انجمن اسکول کے ۱۹۶۶ء کے سالانہ میگزین میں میری رپورٹ بعنوان اور دیا جلتا رہا، ایک مضمون : کامیابی و فلاح کا راستہ اور ایک تقریر دولت کی فراوانی برائیوں کو جنم دیتی ہے، شائع ہوئی تو انھیں دیکھ کر دل خوش ہو گیا۔اس دور کے مضامین میں سے ایک مضمون : کیا آج کے طلبہ غیر ذمے دار ہیں۔ ہفت روزہ تاج (کامٹی) کے ۱۷ نومبر ۱۹۶۷ء کے شمارے میں شائع ہوا تو عزم بلند ہوا۔
مشاعرہ سنتے سنتے میرے اندر کا سویا ہوا شاعر جاگ چکا تھا۔ بین المدارس تقریری مقابلے اور مطالعے نے سونے پر سہاگے کا کام کیا لہٰذا میں نے اسی دور میں شاعری بھی شروع کر دی۔ ہوا یہ کہ میرے ساتھیوں میں ایک سید اختر علی بھی تھا۔ اس کا مکان میرے مکان کے بالکل سامنے تھا۔ اس کو شعر گوئی سے دلچسپی تھی۔ وہ اپنے کلام پر میکش ناگپوری سے اصلاح لیا کرتا تھا۔ اسی کے توسط سے مئی ۱۹۶۴ء میں میکش صاحب سے میری پہلی ملاقات ہوئی اور تعلقات کا سلسلہ قائم ہو گیا۔ انھوں نے میرے ادبی ذوق کو دیکھ کر مجھے شعر کہنے پر اکسایا اور تخلص بھی افسر رکھ دیا۔ ان کے دیے ہوئے مصرع پر بڑی مشکل سے غزل کہی اور اصلاح کے لیے ان کی خدمت میں پیش کی۔ اس پہلی غزل کا مطلع ہے:
داستانِ حیات دہراؤ
دل بہلتا نہیں ہے بہلاؤ
میں نے یہ غزل بزم ادب کے اس مشاعرے میں پڑھی جو ۲۳دسمبر ۱۹۶۵ء کو مولانا سیدابوالحسن ناطق گلاؤٹھوی کی صدارت میں انجمن اسکول کے ہال میں منعقد ہوا تھا۔ اس مشاعرے کے ذریعہ میں پہلی بار ایک شاعر کی حیثیت سے متعارف ہوا۔ طالبعلم تھا، خوب داد ملی۔ حوصلہ بڑھ گیا۔ شاعری میرے پیچھے پڑ گئی۔ یوں انجمن اسکول کی طالبعلمی کے زمانے میں میرا ادبی و شعری ذوق تربیت یافتہ ہو چکا تھا۔ میری یہ پہلی غزل اور ایک قطعہ انجمن اسکول کے ۱۹۶۶ء کے میگزین میں شامل ہے۔ 
انجمن اسکول اور اس کے ماحول سے مجھ کو اس قدر محبت تھی کہ جب آخری سال آیا تو میں نے مادر علمی کے عنوان سے ایک نظم کہی اور اسے الوداعی جلسے میں اپنے اساتذہ کے سامنے پڑھی۔دلی تاثرات و جذبات سے مملو اس نظم کو سناتے ہوئے۔ میں آبدیدہ ہو گیا۔ میرے چند اساتذہ کی آنکھیں بھی نم ہو گئیں۔ یہ نظم دستِ کوہکن میں موجود ہے۔
انجمن اسکول سے ایس ایف ایس کالج (S.F.S. College) آیا تو ایک ایسے ماحول سے سابقہ پڑا جو بالکل غیر ادبی تھا۔ یہاں کی تعلیم مخلوط تھی۔ یہ کالج شہر کے ایک بلند مقام سیمی نری ہل (Seminary Hill) پر واقع تھا۔ اس کے چاروں طرف گھنے جنگلات تھے۔ جس کے اونچے اونچے درخت اپنے پتوں پر روز عشق و محبت کی داستانیں رقم کر رہے تھے۔ تا حدِ نگاہ دور تک پھیلا ہوا آسمان بیتاب دلوں کی دھڑکنیں خاموشی سے سن رہا تھا۔ جب ہواؤں کے مست مست جھونکے اور بارش کی پھواریں سفلی جذبات کو برانگیختہ کرتیں تو طلبہ و طالبات گھنے جنگل میں کسی درخت کے نیچے اظہارِ عشق کرتے۔ میری شرم و حیا اس رومانی فضا کی متحمل نہ ہوسکی۔ میں بے حیائی و بے غیرتی کے یہ مناظر آئے دن دیکھتا لیکن اس دینی ماحول نے میری حفاظت کی جس میں پل کر میں نوجوان ہوا تھا۔ مجھے ان خرافات سے کوئی رغبت نہیں تھی۔ کالج جاتا، اپنے اساتذہ کا لکچر سنتا۔ اسے نوٹ کرتا۔ لیباریٹری میں پرکٹیکل کرتا، اس کے نتائج اخذ کرتا اور گھر لوٹ آتا۔ بے حیائیوں کی طرف بھولے سے رخ بھی نہ کرتا۔ میری نظم پتھر کا چاند، چند رومانی قطعات (تصویر ،پائے ہوس،دل کی پیاس، دلکش نظر)اور یہ غزلیں۔
جب اس نگاہِ محبت کا دل نشانہ تھا 
نقاب رخ سے ہٹاؤ کہ رات جاتی ہے
مانیے اب مری بات آ جائیے
اسی دور کی یادگار ہیں۔ان میں مختلف مشاہدات ہیں تجربات نہیں۔
میں نے ایس ایف ایس کالج میں پروفیسر شاستربودھے ، پروفیسر فرینسس ، پروفیسر قاضی منہاج الدین، پروفیسر نمجے اور پروفیسر گردے سے تعلیم پائی۔ یہ بڑے قابل اور لائق اساتذہ تھے۔ بڑی روانی سے لکچر دیتے تھے۔ میں بڑی تیزی سے انھیں نوٹ کر لیتا اور گھر آنے کے بعد اسے فیٹر کرتا۔ پرکٹیکل کاپی تیار کرتا۔ اس سال میں نے ادبی کتابوں کے مطالعے کو بالائے طاق رکھ کر خوب محنت کی لیکن کیمسٹری میں فیل ہو جانے کے باعث ناکامی ہاتھ آئی۔


باب۔۹

والد صاحب اور والدہ صاحبہ پانچ ماہ بعد ۴ مئی ۱۹۶۵ء کو فریضۂ حج ادا کر کے گھر تشریف لائے۔ ابھی والد ین کی آمد کی خوشی کے آثار باقی تھے کہ ۲۶ جون ۱۹۶۵ء کو برادرم محترم عبدالرحیم اچانک مفقود الخبر ہو گئے۔ اس حادثے نے گھر کو ماتم کدہ بنا دیا۔ میں نے تلاش کے عنوان سے جو نظم کہی ہے اس میں اس غم کی عکاسی موجود ہے۔
برادرِ محترم کاروبار کے نگراں تھے۔ اس لیے ان کی مفقود الخبری کے زبردست اثرات کاروبار پر ہوئے۔ ان کو بہت تلاش کیا گیا۔ کئی شہروں میں ڈھونڈا گیا لیکن کہیں پتہ نہ چل سکا۔ والد صاحب کا تنہا کاروبار کرنا ممکن نہیں تھا۔ اس لیے اب میں کاروبار میں ان کا تعاون کرنے لگا۔ جب بی ایس سی سال اول میں ناکام ہوا اور میری ہمت ٹوٹ گئی تو پورے طور سے کاروبار میں ان کا ساتھ دینے لگا۔ تایا ہمت دلاتے رہے۔ کالج میں داخلہ لینے کے لیے کہتے رہے مگر اب میں کالج میں داخلہ لینے کے لیے راضی نہیں ہوا۔
ابھی برادرم محترم کی مفقود الخبری کا غم تازہ تھا کہ ۱۱ مئی ۱۹۶۸ء کو عزیز دوست وکیل احمد کی اچانک موت نے ایک زبردست ذہنی جھٹکا دیا۔ وہ انجمن اسکول میں میرا ہم جماعت تھا۔ اس سے گہری دوستی تھی۔ انتقال سے ایک دن پہلے بعد نماز مغرب مجھ سے ملنے آیا۔ دیر تک ہنس ہنس کر گفتگو کرتا رہا۔ دوسرے دن عصر کی نماز سے پہلے میں اپنے کام سے فارغ ہو کر اشیائے ضروری خریدنے سڑک پر آیا تو اچانک اس کے انتقال کی خبر ملی۔ یہ خبر سنتے ہی دل کی دھڑکن تیز ہو گئی۔ فوراً میواسپتال پہنچا تو اس کا جسم بے روح پلنگ پر تھا۔ ضبط نہ کر سکا۔ زار رونے لگا۔ اس کی جدائی کا غم کئی دنوں تک سایے کی طرح میرا تعاقب کرتا رہا۔ لیکن اسی غم نے مجھ پر زندگی کی حقیقت کچھ اس طرح واضح کی کہ میری سوچ بدل گئی۔ یہ دنیا فانی ہے، دائمی نہیں۔ یہاں کچھ دن رہنا ہے اور رخصت ہو جانا ہے۔ 
وکیل احمد ینگ مسلم فٹبال کلب کا مایۂ ناز کھلاڑی تھا اس کھیل میں اسے شہر میں نمایاں مقام حاصل تھا۔ چنانچہ اس کی وفات کے کچھ دنوں بعد کلب کے ذمے داروں نے مومن پورہ چوک پر ایک تعزیتی جلسے کا اہتمام کیا۔ میں نے پہلی بار اپنے محلے کے کسی جلسۂ عام میں تقریر کی تو لوگوں میں میری شہرت ہو گئی۔ اس جلسے میں وہ نظم بھی سنائی جو وکیل کی موت سے متاثر ہو کر یاس کا دھواں کے عنوان سے بے ساختہ کہی تھی۔ میری تقریر اور نظم سن کر حاضرین آبدیدہ ہو گئے۔ خود میں بھی غم سے نڈھال تھا۔ 
اس حادثے کے فوراً بعد ۱۰ جون (۱۹۶۸ء) کو ناگپور میں زبردست مسلم نوبودھسٹ فساد ہوا جو تین دن تک جاری رہا۔ نوبودھسٹوں نے ایس آر پی کی نگرانی میں مسلمانوں کی املاک و جائیداد کو خوب لوٹا اور نذر آتش کیا۔ تقریباً ایک لاکھ چوبیس ہزار پانچ سو روپے کا نقصان ہوا۔ اس میں چوسٹھ مسلمان شہید اور ایک سو اٹھارہ مسلمان بری طرح زخمی ہوئے۔ میں نے آگ اور خون کے اس ڈرامے کو بہت قریب سے دیکھا۔ جھلسے ہوئے مکانات ،روتی ہوئی بیوائیں اور بلکتے ہوئے یتیم دیکھے۔ حکمران وقت کی عیاری اور سیاست دانوں کی مکاری دیکھی۔ میواسپتال میں شہدا کی جلی ہوئیں لاشیں دیکھیں۔ یہ سب منظر دیکھ کر دل بھر آیا۔ اسی فساد میں میرا ایک دوست محمد قمر الدین بھی شہید ہوا۔ وہ ایس ایف ایس کالج میں میرا ہم جماعت تھا۔
ان دردناک مناظر کو دیکھ کر میرا سیاسی و سماجی شعور بیدار ہوا۔ تعصب و نفرت کا مفہوم ملا تو اس کے خلاف اپنی شاعری میں صدائے احتجاج بلند کی۔ میری نظمیں : فرقہ پرستی، یہ کیا ہو رہا ہے، جشن آزادی ، نغمۂ وطن، گاندھی کے قاتل ، ضرورتِ حسین اور اہنسا کا گھر اس سچائی کی شاہد ہیں۔ ان میں میرا کرب شامل ہے۔
اس فساد نے ناگپور کے مسلم سماج کو ہلاکر رکھ دیا تھا۔ اس کا ہر نظام درہم برہم ہو گیاتھا۔ جب رفتہ رفتہ امن قائم ہوا تو زندگی معمول پر آئی۔ لوگ خوف کے دائرے سے باہر آئے۔ میں اس زمانے میں کاروبار میں والد صاحب کا ساتھ دے رہا تھا۔ جو وقت ملتا اس میں مطالعہ کرتا۔ کالج کی پڑھائی تو چھوٹ چکی تھی اس لیے دینی، ادبی اور علمی کتابوں کے مطالعے کا خوب موقع ملا۔ مولانا عبدالماجد دریابادی، مولانا سید ابوالحسن علی ندوی، مولانا ابوالاعلامودودی اور مولانا وحید الدین خان کی کتابوں سے استفادہ کیا۔ جوش ، فیض ، مجاز اور یونس قنوجی کا کلام پڑھا۔ آج کل ، نیا دور، شاعر ، دوام اور ہماری زبان خریدنے لگا۔ ماہ نو اور نگار کے پرانے پرچوں سے اپنے علم میں اضافہ کرتا رہا۔ میں نے اسی دور میں اپنا پہلا تنقیدی مضمون ’’اردو غزل میں قومی یکجہتی کے رجحانات‘‘ قلمبند کیا جو ماہنامہ دوام ٹانڈہ کے مئی ۱۹۷۰ء کے شمارے میں شائع ہوا۔ میرا تعلیمی سلسلہ منقطع ہو چکا تھا اس لیے تایا مجھ سے خوش نہیں تھے۔ وہ اکثر غصے کا اظہار کرتے مجھ سے ناراض رہتے۔ میں خاموشی سے ان کے غصے اور ناراضگی کو برداشت کرتا رہتا۔
ہم چار بہن بھائی تھے۔ بڑی بہن زلیخا بیگم کی شادی ہو چکی تھی۔ برادر محترم مفقود الخبر تھے۔ میری چھوٹی بہن خدیجہ بیگم کا رشتہ میرے بڑے ماموں حاجی سراج الدین کے بیٹے معین الدین سے طے تھا۔ والد صاحب شادی کی تاریخ بھی متعین کر چکے تھے۔ اس کی شادی کے ساتھ والدہ صاحبہ نے والد صاحب کو میری بھی شادی کر دینے کا مشورہ دیا۔ چنانچہ ایک ماہ کے قلیل عرصے میں میرے چھوٹے ماموں حاجی انیس الدین کی بیٹی حسینہ بیگم سے میرا رشتہ طے کر لیا گیا۔ یہ والد کی پسند تھی۔ اس سلسلے میں مجھ سے پوچھا تک نہیں گیا۔ یوں ۱۳ مئی ۱۹۶۹ء کو میری شادی ہو گئی۔ چھوٹی بہن کی شادی مجھ سے ایک دن پہلے ۱۲ مئی کو ہوئی۔میرا نکاح جامع مسجد مومن پورہ کے امام حافظ خلیل احمد صاحب نے ایک سواکاون روپے مہر معجل کو قبول کرنے کے بعد پڑھایا۔ اس موقع پر حاجی محمد یوسف سردار صاحب وکیل اور میرے تایا حاجی محمد عبدالمتین صاحب اور میری بڑی بہن کے خسر حاجی محمد صدیق صاحب گواہ تھے۔
یہاں سے میری زندگی کے ایک نئے دور کا آغاز ہوا۔ رفیقۂ حیات نیک، کم گو، وفا شعار، فرض شناس، کم پڑھی لکھی اور امورِ خانہ داری سے پوری طرح واقف ملی اس لیے وہ میرے علمی و ادبی ذوق میں رُکاوٹ کا سبب نہ بن سکی۔ اس کے آنے کے بعد میری علمی و ادبی سرگرمیوں میں بے انتہا تیزی آ گئی۔یہیں سے میرے لیے اعلا تعلیم کا دروازہ کھلا۔


باب ۱۰

یہ میری خوش نصیبی تھی کہ شادی کے فوراً بعد یکم جولائی ۱۹۶۹ء کو اسلامیہ ہائی اسکول میں بحیثیت مدرس میرا تقرر ہو گیا۔ اس وقت تایا سکریٹری کے منصب پر فائز نہیں تھے۔ وہ استعفیٰ دے کر انتظامیہ سے علاحدہ ہو چکے تھے۔ انھیں میری تقرری پر بے حد خوشی ہوئی۔ اب وہ مجھ کو اعلا تعلیم حاصل کرنے کے لیے اکسانے لگے۔ ایک دن میرے ساتھ کمرے میں بیٹھے ہوئے تھے انتہائی نرم لہجے میں کہنے لگے۔ تمہاری دلچسپی آرٹس کے مضامین میں ہے لہٰذا میری یہ خواہش ہے کہ تم بی اے کر لو۔ ہوسکتا ہے کہ آگے ملازمت میں اس کا فائدہ ملے۔ یہ مشورہ مخلصانہ اور نیک تھا۔ اس میں میری دلچسپی بھی تھی لہٰذا ان کی تحریک پر ناگپور یونیورسٹی کے بی اے سال اول کے امتحان کا فارم بھر دیا۔ اس کے لیے میں نے انگریزی (لازمی) اور اردو (لازمی) کے علاوہ یہ تین اختیاری مضامین منتخب کیے۔ تاریخ ، اردو ادب اور فارسی ادب۔ تایا نے ساری کتابیں خرید کر دیں۔ خوب محنت کی اور کامیابی سے ہم کنار ہوا۔ تحصیل علم کا شوق بڑھ گیا۔ ایک سال کے گیپ کے بعد بی اے فائنل (B.A.Final) کے امتحان میں شریک ہوا۔ اس میں بھی کامیابی ملی۔ اس اثنا میں نصاب کے مطابق انگریزی کی کتابیں تایا کے ایک گہرے دوست منشی ولی محمد اور فارسی ادب کی کتابیں : نثرہ، شعریٰ اور رہبر نثرادِ نو۔ حضرت مولانا اکبر علی اکبر المنصفی الجفی سے پڑھیں۔ یہ دونوں زبان و ادب کے ماہر تھے۔ انھوں نے بہت ہی شفقت و محبت سے تعلیم دی۔ اول الذکر مجھ کو گھر آ کر پڑھاتے تھے۔ جبکہ ثانی الذکر کے گھر میں خود جاکر پڑھتا تھا۔ میں نے اردو اور تاریخ کی کتابیں خود پڑھیں۔
میں نے بی اے کا امتحان پاس کیا تو تایا اور والدین کو بے انتہا خوشی ہوئی۔ اتنی خوشی کہ جب میں ۱۶دسمبر ۱۹۷۲ء کو ناگپور یونیورسٹی کے کانووکیشن سے بی اے کی ڈگری لے کر گھر آیا اور انھیں دکھائی تو سب کی آنکھوں میں اشک مسرت تھے۔ میں اپنے خاندان کا پہلا گریجویٹ تھا اس لیے سب نے مجھ کو دل کی گہرائیوں سے مبارکباد دی۔ اس خوشی میں رشتے داروں میں مٹھائی تقسیم کی گئی۔
اس دور میں میرا ادبی ذوق خوب شباب پر تھا۔ شاعری کرتا، مضامین لکھتا، مشاہیر سے خط و کتابت کرتا اور علمی و ادبی کتابوں کا کثرت سے مطالعہ کرتا۔ چند جرائد و رسائل کا پہلے سے خریدار تھا۔ اب معارف (اعظم گڑھ) جامعہ (دہلی) تحریر(دہلی) زندگی(رامپور) اور الحسنات(رامپور) کا بھی خریدار بن گیا اور ان کا پابندی سے مطالعہ کرنے لگا۔ ان رسائل کے ایڈیٹروں سے میرے تعلقات بھی قائم ہو گئے۔ اکتوبر ۱۹۷۱ء کے معارف میں میری غزل شائع ہوئی تو میں پھولے نہ سمایا۔ اس کے بعد تین چار غزلیں معارف کے مختلف شماروں میں اور شائع ہوئیں۔ معارف کے ایڈیٹر شاہ معین الدین ندوی صاحب میری بڑی ہمت افزائی کرتے تھے۔
سہ ماہی تحریر کا شمارہ نمبر ۱۰ مالک رام صاحب سے تعلقات کا ذریعہ بنا۔ خط و کتابت شروع ہوئی تو تعلقات گہرے مراسم میں بدل گئے۔ تحریر نے میرے تحقیقی ذوق کو ابھارنے اور اسے تقویت پہنچانے میں اہم کردار ادا کیا۔ یہیں سے میں نے تحقیق کی پُر خار وادی میں قدم رکھا۔
محمد ظہیر وارثی صاحب سے گہرے تعلقات تھے۔ میں اکثر ان سے ملنے کامٹی جاتا۔ ان کے پاس ناگپور و کامٹی سے نکلنے والے اخبارات و رسائل کے بیشتر شمارے موجود تھے چنانچہ میں نے سب سے پہلے اسی کو اپنی تحقیق کا موضوع بنایا اور ایک طویل مضمون قلمبند کر کے مالک رام صاحب کی خدمت میں بھیج دیا۔ اس مضمون کو انھوں نے پسند فرمایا اور اسے تحریر کے شمارہ نمبر ۲۱ (جولائی ، اگست ، ستمبر ۱۹۶۷ء )میں شائع کیا۔ انھی ایام میں سہ ماہی صبح دہلی کے آزاد نمبر (۱۹۷۱ء) کے لیے ایک مضمون بعنوان مولانا ابوالکلام آزاد (اردو شاعری کے آئینے میں) تحریر کیا اور عبداللطیف صاحب اعظمی کو روانہ کیا۔ موصوف نے اسے آزاد نمبر میں شامل کیا۔ ان تحقیقی مضامین کی اشاعت سے میرا حوصلہ بلند ہوا اور میں نے ناگپور کی ادبی، علمی اور ثقافتی تاریخ کی تلاش شروع کر دی۔ اس سلسلے میں مواد جمع کرنے لگا۔ اسی تحقیق کے دوران جلوۂ یار میرٹھ میں مجھ کو انیسویں صدی کے ایک با کمال شاعر سید محمد مرتضیٰ بیان و یزدانی میرٹھی کا کلام نظر آیا جس نے مجھ کو اس قدر متاثر کیا کہ ان کو بھی اپنی تحقیق کا موضوع بنا لیا۔ یوں میں اس دور میں ان دونوں موضوعات پر تلاش و تحقیق کرتا رہا۔ مختلف ذرائع سے کافی مواد اکٹھا کیا۔ 
میں اسلامیہ ہائی اسکول میں درجہ پنجم سے درجہ ہشتم تک کے طلبہ کو اردو، انگریزی ، سائنس اور تاریخ کی کتابیں پڑھایا کرتا تھا۔ چونکہ دیانت دار، محنتی اور فرض شناس اساتذہ سے تعلیم پائی تھی لہٰذا میں خود بھی طلبہ کو دیانت داری سے تعلیم دیا کرتا تھا۔ درس و تدریس کے سلسلے میں میرا مؤقف شروع سے سخت رہا۔ میں اس میں غفلت و لاپرواہی اور سستی و کاہلی کو ہمیشہ ناپسند کرتا رہا۔ میں ان اساتذہ کو نسلِ نو کی صلاحیتوں کا قاتل سمجھتا رہا جو درس و تدریس کو حصول معیشت کا ذریعہ بناتے ہیں اور اپنے فرائض سے صرفِ نظر کرتے ہیں۔ میں آج تک اسی مؤقف پر قائم ہوں۔ میرے نزدیک وہ اساتذہ نہیں ہیں رہزن ہیں جو طلبہ کی پوشیدہ صلاحیتوں کو اجاگر نہیں کرتے بلکہ ان کے مستقبل سے کھلواڑ کرتے ہیں۔
میں نے ملازمت کے دوران چند طلبہ کو بین المدارس تقریری مقابلے کے لیے تیار۔ ان پر خوب محنت کی اور انھیں اچھا مقرر بنایا۔اسی اثنا میں اسکول کے مراٹھی کے استاد جناب محمد اکرام الدین سے خود مراٹھی سیکھی اور ودربھ ساہتیہ سنگھ پر کشاسمیتی ناگپور کے مراٹھی کے دو امتحانات :پری جے (اکتوبر ۱۹۶۹ء) اور پربودھ (فروری ۱۹۶۷۰ء) پاس کیے۔ گاندھی شتابدی (۱۹۶۹ء)کے موقع پر مہاراشٹر راشٹر بھاشا سبھا پونا کے ریاستی مقابلے کے لیے گاندھی جی پر ہندی ایک مضمون لکھا۔ اس کے نتیجے میں سبھا نے پرمان پتر سے سرفراز کیا۔
کاروبار اور ملازمت کی آمدنی سے زندگی کے دن انتہائی اطمینان و سکون سے گزر رہے تھے۔ میں اردو سے ایم اے (سال اول) کرنے کی تیاری کر رہا تھا کہ ۲۴دسمبر۱۹۷۲ء کو والد صاحب اچانک شدید بیمار ہوئے۔ علاج سے کوئی فائدہ نہیں ہوا اور وہ بروز سنیچر ۳۰دسمبر ۱۹۷۲ء کو وفات پا گئے۔ ساراسکون غارت ہو گیا۔ یہ غم تازہ ہی تھا کہ ۵ مئی ۱۹۷۳ء کو تدریسی عملے کے اکسیس ہونے کی وجہ سے ملازمت بھی جاتی رہی۔ ان حادثات نے مجھ کو جھنجھوڑ کر رکھ دیا۔ مجھ کو میرا مستقبل تاریک نظر آنے لگا۔


باب۔۱۱

جب والد صاحب حیات تھے، نہ فکر معاش تھی، نہ گھر یلو ذمے داریوں کا احساس تھا اور نہ ہی کاروبار کی فکر۔ گھر میں دو پاور لوم تھے جن پر اسٹیبل کی لنگیاں تیار ہوتیں اور ایک مشہور زمانہ لنگی مینوفکچر فرم کے ذریعے فروخت ہو جاتیں۔ دھرم پیٹھ میں ایک فلور مل (آٹے کی چکی) تھی جسے ایک دیانت دار غیر مسلم ملازم رام لال چلایا کرتا تھا۔ وہ روزانہ گھر آ کر چکی کا حساب دے جاتا۔ ان کاروبار کی نگہداشت والد صاحب کرتے۔ میں اس میں صرف ان کا تعاون کیا کرتا۔ پاور لوم اور فلور مل ہماری معیشت کے ذرائع تھے۔ اس پر میری ملازمت کی تنخواہ مستزاد تھی۔ میں بے فکری سے زندگی گزار رہا تھا۔ درس و تدریس کے فرائض انجام دے رہا تھا۔ مطالعہ اور تلاش و تحقیق کر رہا تھا۔ کاروبار میں والد صاحب کا ساتھ دے رہا تھا۔ مجھ کو کسی طرح کی کوئی ذہنی الجھن نہیں تھی۔ میں اردو سے ایم اے (سال اول) کے امتحان کا فارم بھر چکا تھا اور اس کی تیاری میں مصروف تھا کہ چند دن کی بیماری نے والد صاحب کی زندگی کا چراغ گل کر دیا اور گھر کی ساری ذمے داریاں میرے کاندھوں پر آ گئیں۔ اس احساس نے مجھ کو بے انتہا فکر مند کر دیا۔ ان حالات میں والدہ اور تایا نے ہمت دلائی اور میرا بھرپور ساتھ دیا۔ ان دونوں نے پاورلوم کی نگہداشت اور گھریلو ذمے داریوں کے بوجھ کو اپنے ناتواں کاندھوں پر اٹھا لیا اور مجھ کو حصول علم کے لیے آزاد چھوڑ دیا۔ میں صرف حساب کتاب لکھتا اور ہفتے میں ایک دن پاور لوم کے مزدوروں کی مزدوری دے دیا کرتا۔ یہ پاور لوم گھر ہی میں میرے دار المطالعے کے سامنے ایک ہال میں تھے۔ میری ساری علمی و ادبی سرگرمیاں اسی کے شور و ہنگامے کے بیج جاری رہتیں۔ جس دن یہ بند رہتے لکھنے پڑھنے میں جی نہ لگتا۔
میں نے جون ۱۹۷۴ء میں ناگپور یونیورسٹی سے نجی طور سے اردو سے ایم اے کیا۔ ایم اے فائنل میں چوتھا پرچہ Dissertation پر مشتمل تھا۔ اس کے لیے کسی بھی ادبی موضوع پر تقریباً سو صفحات کا ایک مقالہ لکھ کر یونیورسٹی کو دینا پڑتا۔ میرے پاس بیان میرٹھی کے متعلق کافی مواد جمع ہو گیا تھا چنانچہ اسی با کمال شاعر پر سو صفحات کا ایک مقالہ لکھ کر یونیورسٹی کے حوالے کر دیا۔ اردو کے لکچرر اس شاعر سے بے خبر تھے اس لیے وہ یہ مقالہ دیکھ کر حیرت میں پڑ گئے۔
میں ۵ مئی ۱۹۷۳ء کو اسلامیہ ہائی اسکول کی ملازمت سے علاحدہ ہو چکا تھا اس لیے اردو سے ایم اے کرنے کے بعد جب فارسی سے ایم اے کرنے کا خیال آیا تو جولائی ۱۹۷۴ء میں ناگپور مہا ودیالیہ کے شعبۂ فارسی میں داخلہ لے لیا۔ لیکن یہاں آ کر میں حیرت و استعجاب کی دنیا میں ڈوب گیا۔ کالج روز جاتا تھا لیکن لکچرر، پڑھانے سے کتراتے تھے۔ درجے میں کل چھ طالبعلم تھے جو اس سلسلے میں بے حد پریشان رہا کرتے تھے۔ دو تین ماہ کی آمدورفت کے بعد آخر ہم سب نے مل کر فارسی کے اساتذہ سے درخواست کی تولکچرر ایک نے پڑھانا شروع کیا۔ مجھے یہ دیکھ کر انتہائی حیرت ہوئی کہ وہ فارسی جانتے ہی نہ تھے۔ وہ اپنی کاپی سے فارسی متن کا ترجمہ لکھا دیتے اور رخصت ہو جاتے۔ دوسروں کا بھی یہی طریقۂ تدریس تھا۔ سارا کام تیار شدہ نوٹس سے نکالا جاتا تھا۔ مجھ کو ان کے اس طریقۂ تدریس سے شدید الجھن ہوتی۔ لیکن نوٹس کی لالچ میں کالج میں تھما رہتا۔ کتابیں خرید کر پڑھنے کا عادی تھا لہٰذا اس نوٹس کے سہارے خوب محنت کرتا۔ بہت زیادہ دشواری پیش آتی تو استاذی حضرت مولانا اکبر علی اکبر کے پاس چلا جاتا، وہ رہنمائی فرما دیتے۔ اس طرح میں نے جون ۱۹۷۶ء میں فارسی سے ایم اے کیا۔ میں یہاں اپنے ان معزز اساتذہ کا نام لکھ کر انھیں رسوا کرنا نہیں چاہتا۔ لیکن اتنا ضرور کہوں گا کہ اس کم  صلاحیتی ، غفلت اور لاپرواہی نے طلبہ کے ساتھ جو مذاق کیا آج وہی طلبہ ودربھ کے مختلف سینٹر اور جونیئر کالجوں میں فارسی کے لکچرر ہیں جن کا حال یہ ہے کہ ان میں نناوے فیصد فارسی زبان و ادب سے بالکل ناآشنا ہیں۔یہ کتنا زبردست المیہ ہے یہ کتنا بڑا فریب ہے۔فارسی سے ایم اے کرتے وقت میں نے Dissertation کے لیے خاقانی شروانی کی حیات و شاعری پر تقریباً سو صفحات کا ایک مقالہ بہت محنت سے قلمبند کیا تھا۔اسے بھی دیکھ کر میرے فارسی کے ایک استاد حیرت میں پڑ گئے تھے۔
اسی اثنا میں اردو سے ایم اے کرنے کے بعد پی ایچ ڈی(PhD) کرنے کی دھن سوار ہوئی تو ناگپور میں اردو کو اپنا موضوع تحقیق بنایا اور جناب ڈاکٹر منشاء الرحمن خان منشا کی نگرانی میں اگست ۱۹۷۴ء میں ناگپور یونیورسٹی کو درخواست دے دی۔ یونیورسٹی کے خط مورخہ ۲ جنوری ۱۹۷۵ء کے ذریعہ مجھ کو تحقیق کرنے کی منظوری ملی۔ اس موضوع پر میرے پاس کافی مواد تھا لہٰذا کتاب تیزی سے لکھنا شروع کی۔ دیر رات تک ناگپور سے متعلقہ کتب و مخطوطات پڑھتا۔ ان سے نوٹس حاصل کرتا اور ہفتے میں صرف دو دن لکھنے کا کام کرتا۔ میں نے یہ کتاب محنتِ شاقہ کے بعد بہت جلد مکمل کر کے ناگپور یونیورسٹی کو پیش کی۔ اس کے صلے میں مجھے ۳۱دسمبر ۱۹۷۷ء کو یونیورسٹی نے پی ایچ ڈی کی ڈگری دینے کا اعلان کیا۔ اس وقت میری عمر صرف اٹھائیس سال تھی۔ میں اپنے محلے کا پہلا ڈاکٹر آف فلاسفی تھا۔ جب اخبار میں فوٹو کے ساتھ خبر شائع ہوئی تو کئی لوگوں نے مجھ کو مبارکباد دی۔ علمی و ادبی تنظیموں نے میرا استقبال کیا۔
فکر معاش سے آزاد تھا اس لیے میں نے فارسی سے ایم اے کرنے کے بعد جولائی ۱۹۷۶ء میں عربی سے ایم اے کرنے کے لیے ناگپور مہاودیالیہ کے شعبۂ عربی میں داخلہ لے لیا تھا لیکن عربی کے اساتذہ کا حال بھی فارسی کے اساتذہ کی طرح تھا اس لیے کالج سے دل اچٹ گیا۔ اب کے سال اول کا امتحان پاس کرنے کے بعد کالج میں داخلہ نہیں لیا بلکہ سالِ دوم کے نصاب کی کتابیں مولانا قاری محمد حفیظ الرحمن صاحب مفتاحی (سابق صدرمدرس و مہتمم دارالعلوم مومن پورہ) سے پڑھ کر جون  ۱۹۷۸ء میں عربی سے ایم اے کیا۔ اس کے Dissertation کے لیے بھی ڈاکٹر طہٰ حسین کی زندگی اور علمی خدمات پر تقریباً سو صفحات کا ایک جامع مقالہ کافی کوششوں سے تحریر کیا تھا۔بعد کو اس پر نظر ثانی بھی کر چکا تھا۔ یہ کتاب میرے اشاعتی پروگرام میں شامل تھی۔ لیکن ۲۰۰۳ء کے موسم برسات میں کتابوں کی الماری میں کچھ اس طرح دیمک لگی کہ پورا مسودہ ضائع ہو گیا۔ اس کا مجھ کو ہمیشہ افسوس رہے گا۔ 
اس زمانے میں تلاش و تحقیق اور تصنیف و تالیف کے ساتھ ساتھ حصول تعلیم کا شوق اس قدر بڑھا ہوا تھا کہ میں نے جولائی ۱۹۸۰ء میں ناگپور یونیورسٹی کالج آف ایجوکیشن میں داخلہ لے لیا۔ یہاں سے جون ۱۹۸۱ء میں بی ایڈ (B.Ed) کیا۔ یہ کالج یونیورسٹی لائبریری کی عمارت میں تھا۔ لائبریری میں اردو کی سیکڑوں نادر و نایاب کتابیں تھیں۔ مجھ کو خالی اوقات میں ان کتابوں سے استفادہ کرنے کا خوب موقع ملا۔ 
میں نے اس کالج میں جن اساتذہ سے تعلیم پائی ان میں ڈاکٹر رام گوپال سونی اور کیشپ میڈم کو میں کبھی فراموش نہیں کر سکتا۔ ان دونوں کا سلوک طلبہ و طالبات کے ساتھ مشفقانہ تھا۔ دونوں بڑی محنت سے لکچر دیتے۔ نوٹس لکھاتے اور خارجی اوقات میں طلبہ کی مدد کرتے۔ ڈاکٹر رام گوپال سونی الٰہ آباد کے رہنے والے تھے۔ ہندی کے اچھے مصنف و شاعر تھے۔ ان کی کئی کتابیں زیور طبع سے آراستہ ہو چکی ہیں۔ ہندی ادب میں انھیں نمایاں مقام حاصل ہے۔ جب ان کو یہ بات معلوم ہوئی کہ میں اردو کا شاعر و ادیب ہوں تو وہ مجھ سے بڑی محبت سے پیش آنے لگے۔ دھیرے دھیرے تعلقات بے تکلفانہ ہو گئے۔ ایک دن پوچھ بیٹھے کہ آپ ٹریپل ایم اے اور پی ایچ ڈی ہونے کے بعد بھی بی ایڈ کیوں کر رہے ہیں۔ میں نے کہا کہ تعلیم میرا مقصد ہے وسیلہ نہیں۔میں صرف Psychology and Philosophy of Education کا علم حاصل کرنے کے لیے بی ایڈ کر رہا ہوں۔ وہ میرا یہ جواب سن کر بہت خوش ہوئے اور مجھ پر خاص نظر کرم کرنے لگے۔ موصوف بہت شریف اور با اخلاق تھے۔ ان سے ہمیشہ ملاقات ہوتی رہی۔ انھوں نے ۲۰۰۲ء میں رحلت فرمائی۔ اخبار میں یہ خبر پڑھ کر مجھے بہت افسوس ہوا۔ 
میڈم کیشپ کی زبان بہت نفیس تھی۔ ان کے مزاج میں بذلہ سنجی تھی۔ جب طلبہ ان کو ستاتے تو ترکی بہ ترکی جواب دیتیں اور کلاس روم کو قہقہہ زار بنا دیتیں۔ نہ کسی چھیڑ چھاڑ کا برا مانتیں اور نہ ہی غصے میں آتیں۔ انھیں طلبہ ہمیشہ گھیرے رہتے۔ وہ سب کی مدد کرتیں۔ میں نے میتھڈ (Method) کے لیے ہندی اور ہسٹری کا انتخاب کیا تھا۔ نمائش کے لیے ہر طالبعلم کے لیے دو ماڈل (Model) بنانا لازمی تھا۔ میں میڈم کیشپ کی نگرانی میں تھا۔ وہ ہر طالبعلم کو ہندی ماڈل کے لیے مہا دیوی ورما کے مصور مجموعۂ کلام یاما سے تصویر منتخب کرنے کا مشورہ دیتیں۔ یہ ان کی پسندیدہ شاعرہ تھیں۔ مجھ سے کہنے لگیں: ڈاکٹر تم کیا بنا رہے ہو۔ میں نے کہا غالب کے کسی شعر کی مصوری اور پانی پت کی تیسری لڑائی کا چارٹ۔ کہنے لگیں دیکھ اچھا بنانا۔ نہیں تو نمبر نہیں دوں گی۔ وارننگ سخت تھی۔ میں نے مرقعِ چغتائی سے غالب کے اس شعر کی تصویر منتخب کی:
داغ فراق صحبتِ شب کی جلی ہوئی
اک شمع رہ گئی ہے سو وہ بھی خموش ہے
اسے شہر کے مشہور آرٹسٹ سے ایک بڑے چارٹ پر بنوایا۔ پانی پت کی تیسری لڑائی کا چارٹ خود تیار کیا۔ وہ یہ دونوں چارٹ دیکھ کر بے انتہا خوش ہوئیں۔ خصوصاً غالب کے شعر پر بنائی گئی رنگین تصویر کی خوب تعریف کی۔ یہ چارٹ نمائش میں لوگوں کی توجہ کا مرکز بنا رہا۔ نمائش ختم ہوئی تو میڈم نے اسے مجھ سے لے لیا اور اپنے ڈرائنگ روم میں سجایا۔نمبر سو فیصد دیا۔ وہ بہت وسیع القلب تھیں۔ فنونِ لطیفہ کی قدردان تھیں۔
اردو سے پی ایچ ڈی کرنے کے بعد میرے دل میں ڈی لٹ (D.litt) کی ڈگری حاصل کرنے کا جذبہ پیدا ہوا۔ اس وقت میں بیان میرٹھی کی شخصیت اور ان کی شاعری کے متعلق مختلف ذرائع سے کافی مواد اکٹھا کرچکا تھا۔ ان کا مطبوعہ اور غیر مطبوعہ کلام تلاش کر کے کافی تعداد میں جمع کر چکا تھا۔ ان پر تقریباً سو صفحات کا ایک تحقیقی مقالہ ایم اے (اردو) کے Dissertation کے لیے لکھ چکا تھا۔ ان کی زندگی کے متعلق میرا ایک تفصیلی مضمون تحریر (دہلی) میں، رباعیات کے متعلق ایک مضمون ہماری زبان (دہلی) میں اور نظم نگاری کے متعلق ایک مضمون جامعہ (دہلی) میں شائع ہو چکا تھا۔ لہٰذا اسی گم شدہ لیکن با کمال شاعر کو ڈی لٹ کی ڈگری کے لیے اپنا موضوعِ تحقیق بنایا۔اس مقصد کے تحت میں نے ۱۹۷۹ء کے اوائل میں از سر نو کتاب لکھنا شروع کی اور ایک سال کے قلیل عرصے میں اسے مکمل کر کے اس کی اشاعت کا فوراً اہتمام کیا۔ یہ دسمبر ۱۹۸۰ء میں شائع ہو کر منظر عام پر آئی تو ادبی حلقوں سے اس کو قبولیت کی سند ملی۔ ڈاکٹر ظ انصاری ، ڈاکٹر خلیق انجم اور ڈاکٹر جگن ناتھ آزاد نے میرے اس تحقیقی کام کو دل کی گہرائیوں سے سراہا۔ اتر پردیش اردو اکادیمی اور مہاراشٹر اردو اکادیمی نے انعام و اکرام سے نوازا۔ کئی معیاری جرائد و رسائل میں اس پر تبصرے شائع ہوئے۔ کئی مشاہیر ادب نے خطوط کے ذریعے مبارکباد دی۔ اس سے میرا حوصلہ بڑھ گیا۔ لیکن جب میں نے یہی کتاب ۵ مئی ۱۹۸۲ء کو ڈی لٹ کی ڈگری کے لیے ناگپور یونیورسٹی کو پیش کی اور وہ اردو کے بورڈ آف اسٹیڈیز کے اراکین کے سامنے آئی تو اس کے ایک رکن کی سازش کا جال پھیلا۔اردو میں ڈی لٹ کی ڈگری کے لیے ناگپور یونیورسٹی کی تاریخ میں یہ پہلی کوشش تھی اس لیے یہ جذبۂ حسد پیدا ہوا انھیں اپنے چہیتوں کا مستقبل خطرے میں نظر آنے لگا۔ ڈگری کیسے ملتی۔بورڈ کے چیرمن نے دس علمائے ادب پر مشتمل ایک پینل تیار کر کے یونیورسٹی کے حوالے کیا تو ڈاکٹر محمد حسن اور ڈاکٹر گیان چند جین کے پاس کتاب بھیجی گئی۔ خاموشی سے خطوط پہنچ گئے۔ ڈاکٹر محمد حسن تذبذب میں پڑگئے۔ دو سال تک خاموش بیٹھے رہے۔ یونیورسٹی انھیں بار بار خط لکھتی رہی۔ آخر جون ۱۹۸۴ء میں انھوں نے کتاب بغیر رپورٹ کے واپس کر دی۔ ڈاکٹر گیان چند جین جھانسے میں آ گئے۔ انھوں نے ۳ اکتوبر ۱۹۸۲ء کو اپنی مبہم رپورٹ یونیورسٹی کو روانہ کر دی۔ یہ کتاب پی ایچ ڈی کے معیار کی ہے، ڈی لٹ کے معیار کو نہیں پہنچتی اس لیے یونیورسٹی چاہے تو امیدوار کو پی ایچ ڈی کی ڈگری دے سکتی ہے۔
یہ رپورٹ ڈاکٹر محمد حسن کی رپورٹ کے انتظار میں یونیورسٹی میں دو سال پڑی رہی۔ جب ڈاکٹر محمد حسن نے کتاب واپس کر دی تو اسے ڈاکٹر گوپی چند نارنگ کے پاس بھیجا گیا۔ انھوں نے کتاب کے مطالعہ کے بعد ۱۴ فروری ۱۹۸۵ء کو اپنی رپورٹ یونیورسٹی کو روانہ کی۔ اس میں کتاب کی زبردست تعریف کی۔ اسے ایک نئی تحقیق بتایا اور ڈی لٹ کی ڈگری تفویض کرنے کی صاف الفاظ میں سفارش کی۔ ان دونوں رپورٹ کی روشنی میں اردو کے بورڈ آف اسٹیذیز کے اراکین نے مجھے اپنی میٹنگ میں پی ایچ ڈی کی ایک اور ڈگری دینے کا فیصلہ کیا۔ میں نے اس فیصلے کو نامنظور کر دینے کا تہیہ کر لیا تھا۔ لیکن جب اس کی بھنک بورڈ کے اراکین کو لگی تو اعلان سے پہلے اس کے ایک رکن مجھ کو سمجھانے آئے۔ میں ان کا حد درجہ احترام کرتا تھا اس لیے پی ایچ ڈی کی ایک اور ڈگری لینے پر راضی ہو گیا۔میری رضا مندی کے بعد یونیورسٹی نے نوٹیفکیشن نمبر PhD/5/284 مورخہ 29-10-1986 کے تحت مقامی ہندی انگریزی اخبارات میں مجھ کو پی ایچ ڈی کی ایک اور سند دینے کا اعلان کیا۔
اس اثنا میں خاقانی شروانی ، حیات و شاعری کے عنوان سے میں ڈاکٹر عبدالرب عرفان صاحب (سابق صدر شعبۂ فارسی ناگپور مہاودیالیہ ) کی نگرانی میں پی ایچ ڈی (فارسی) کے لیے تحقیقی مقالہ بھی لکھ رہا تھا اور اسے دو تہائی سے زیادہ مکمل کر چکا تھا لیکن سرکاری کالج میں مستقل ملازمت کے لیے ہونے والے انٹرویو اور ڈی لٹ کے حوصلہ شکن نتیجے نے سارے جذبات کو مجروح کر دیا۔ میں مقدمے میں الجھ گیا۔ اپنے کاروبار کی بگڑتی ہوئی حالت کو بچانے میں مصروف ہو گیا۔ خاقانی کے مسود ے کو سمیٹ کر الماری میں رکھ دیا۔ کئی سال بعد جب ذہنی سکون ملا تو اس کام کو پھر آگے بڑھایا۔ یہ کتاب ۲۰۰۲ء میں شائع ہو چکی ہے۔ اس سے میری محنت کا اندازہ لگایا جاسکتا ہے۔


باب۔۱۲

والد صاحب نے دو پاور لوم اور ایک فلور مل (آٹے کی چکی) ترکے میں چھوڑا تھا۔ ان کی آمدنی سے زندگی سکون سے گزر رہی تھی۔ جب اخراجات بڑھے تو تایا نے ۱۹۷۴ء میں اپنے سرمائے سے دو پاور لوم اور لگا دیے۔ ان پر جو لنگیاں تیار ہوتیں وہ ایک مشہور فرم کے معرفت فروخت ہو جاتیں۔ والدہ اور تایا پاور لوم کی نگرانی کر رہے تھے۔ میں تحصیلِ علم میں مصروف تھا۔ حصولِ معیشت کی فکر سے آزاد تھا۔ پھر ہوا یہ کہ دھرم پیٹھ میں جس کرائے کے مکان میں چکی تھی اس کی چھت ۱۹۷۵ء کے اواخر میں اچانک ٹوٹ کر گر گئی۔ ناگپور کارپوریشن سے نوٹس ملا جس سے مجبور ہو کر اسے فروخت کر دینا پڑا۔ اس سے آمدنی کا ایک ایسا سلسلہ منقطع ہو گیا جو گھر کے روزانہ کے اخراجات کو پورا کرتا تھا۔ لہٰذا اب پاور لوم پر حصولِ معیشت کا انحصار رہ گیا۔ لیکن وائے رے قسمت کہ اس کا بھی سرمایہ ۱۹۷۷ء کے آس پاس فرم مالکان کی چالاکی سے رفتہ رفتہ اس فرم میں تحلیل ہو گیا جو لنگیاں فروخت کرتی تھی۔ اتنا ہی نہیں بلکہ جب سرمایہ تحلیل ہوا تو فرم کے مالکان نے بے مروتی سے اپنا ہاتھ کھینچ لیا۔ ان کے اس بے رحمانہ رویے سے پاور لوم کا تیزی سے چلنے والا چکر جام ہو گیا۔ اس حالت میں دوسروں کے یہاں سے بدنام زمانہ نہار کی بنیاد پر کاروبار کرنا پڑا۔ دو تین سال انتہائی ذہنی اذیت میں گزرے۔
نہار صوم و صلوٰۃ کے پابند بن کر سرمایے داروں کا وہ طریقۂ کاروبار تھا جو غریب اور پریشان حال بنکروں کا خون چوس لیا کرتا تھا۔اس میں سودی ذہنیت کی آمیزش تھی۔ اس کا سارا فائدہ سرمایے دار کو ملتا تھا۔ یہ استحصال کی بدترین شکلہ تھی۔ اسی نے آگے چل کر ناگپور میں کپڑا سازی کی با وقار صنعت کو تباہ و برباد کیا۔ میری نظم مقدس چہرے اسی جذبے کی عکاس ہے۔ میں اسی ذہنی پریشانی کے دور میں ملازمت کی تلاش میں سرگرداں ہوا۔ اب اخبارات اور امپلائمنٹ نیوز (Employment News) اس مقصد کے تحت پڑھنے لگا۔ میں نے اس زمانے میں محکمۂ آثار قدیمہ ہند، ناگپور (۱۶ دسمبر ۱۹۷۷ء)داروہ (ضلع ایوت محل)کالج (جولائی ۱۹۷۸ء)دہلی یونیورسٹی (۱۸اگست ۱۹۷۸ء) ڈاکٹر ذاکر حسین ایویننگ کالج، دہلی (۱۲نومبر ۱۹۷۸ء) اور یونین پبلک سروس کمیشن دہلی (۱۶نومبر ۱۹۷۸ء)میں انٹرویو دیے لیکن کامیاب نہ ہوسکا۔ ڈھائی سال بعد اسلامیہ کریمیہ کالج اندور میں فارسی لکچرر کی جگہ ملی۔۲۲ جولائی ۱۹۸۱ء کو اندور پہنچ کر منصب سنبھالا لیکن تنخواہ کے مسئلہ پر ۲۹ جولائی کو مستعفی ہو کر گھر لوٹ آیا۔ کالج کے پرنسپل اور صدر خطوط اور ٹیلگرام کے ذریعے مجھ کو بار بار بلاتے رہے لیکن طبیعت نے پھر اس منصب کو قبول کرنا گوارہ نہیں کیا۔ یہاں یہ بتا دینا ضروری معلوم ہوتا ہے کہ میں داروہ کالج کے انٹرویو میں ڈاکٹر منشاء الرحمن خان منشا کی سازش کا شکار ہوا۔ وہ ناگپور یونیورسٹی سے زبان و ادب کے ماہر کی حیثیت سے بھیجے گئے تھے۔ انٹرویو میں صرف دو امیدوار شریک تھے۔ انھوں نے میرے مقابلے میں منیرہ اختر کو ترجیح دی اور اس کے لیے داروہ کالج کے صدر شعبۂ اردو فارسی حاجی محمد ظہیر پر دباؤ ڈالا۔ وہ میرے موافق تھے۔ 
میری اس مسلسل ناکامی کو دیکھ کر تایا نے مجھے نہار بند کر دینے اور ذاتی سرمایے سے کاروبار کرنے کا مشورہ دیا۔ اس کے لیے انھوں نے معقول رقم دی۔ میں نے والدہ اور بیوی کے زیورات فروخت کیے اور کاروبار شروع کیا۔ چاروں پاور لوم کا چکر ذاتی سرمایے سے تیزی سے پھر گھوم رہا تھا کہ ۲۵ نومبر ۱۹۸۱ء کو ناگپور مہاودیالیہ کے شعبۂ اردو فارسی میں بحیثیت لکچرر میرا تقرر ہو گیا۔ میں نے اسے اپنی خوش نصیبی سمجھا۔ یہ تقرر عارضی تھا اس لیے ۱۷ اپریل ۱۹۸۲ء کو ٹرمینیٹ (Terminate) کر دیا گیا۔ پھر اسی کالج میں ۸ جنوری ۱۹۸۳ء کو عارضی تقرر ہوا اور ۹ اپریل ۱۹۸۳ء کو ٹرمینیٹ کر دیا گیا۔ تیسری بار ۱۸ جولائی ۱۹۸۳ء کو عارضی تقرر ہوا۔ اس مرتبہ ایک سال بعد ۳۱ جولائی ۱۹۸۴ء کو ملازمت سے اس وقت ہمیشہ کے لیے علاحدہ ہوا جب مہاراشٹر پبلک سروس کمیشن بمبئی کے انٹرویو میں کامیاب ہونے والے امیدوار تشریف لائے۔ یہ انٹرویو اردو اور فارسی کی چار اسامیوں کے لیے ۱۳ مارچ ۱۹۸۳ء کو مہاراشٹر پبلک سروس کمیشن بمبئی کے دفتر میں ہوا تھا۔ اس میں تیس امیدواروں کے ساتھ میں بھی شریک تھا۔ سب سے زیادہ سند یافتہ اور صاحبِ تصنیف تھا۔ اکادیمیوں سے انعامات حاصل کر چکا تھا۔ لیکن رشوت، سیاست اور منافقت سے ذکاوت و علمیت بری طرح شکست کھا گئی۔ افسر جہاں بیگم ، خالدہ نگار، لطیف سبحانی اور کلیم ضیا کو تقرر نامہ ملا۔ میں اس سے محروم کر دیا گیا۔ میری آنکھوں میں اشکِ غم تھے اور ان چاروں کے لبوں پر مسکراہٹ۔
میں اس زبردست غم کو پی چکا تھا۔ اس ناانصافی کو برداشت کر چکا تھا لیکن چند مخلصوں کی تحریک پر مجھ کو اس ناانصافی کے خلاف ہائی کورٹ میں رٹ پٹیشن (Writ Petition No. 1745 - 1985) داخل کرنی پڑی۔ میرے وکیل ایڈوکیٹ شبیر حسین نے اس مقدمے کی دیانت داری سے پیروی کی۔ میرے ایک دوست بابو محمد ابراہیم نے خوب محنت کی۔ لیکن ۱۷ فروری ۱۹۸۸ء کو یہ رٹ پٹیشن فاضل حج صاحبان نے نوکاسٹ (No Cost) کے حکم ساتھ انتہائی افسردہ لہجے میں خارج کر دی۔ دراصل دستور میں آٹو نامس باڈی (Autonomous Body) کے کسی فیصلے کو چیلنج کرنے کی گنجائش نہیں تھی:
منصف کی عقل قید تھی دستورِ ہند میں
ساحل کا کامیاب پٹیشن نہ ہوسکا
اس اثنا میں مجھ کو اردو جونیر کالج آف آرٹس (پوسد)، مہاراشٹر اردو ہائی اسکول (کٹروائی، رتنا گری) چندر پور اور اورنگ آباد کے ہائی اسکول میں ملازمت مل رہی تھی مگر مقدمے کی وجہ سے انھیں قبول نہیں کیا۔ناگپور مہاودیالیہ کے شعبۂ اردو، فارسی کا لکچرر بننے کی آرزو میں نہ اِدھر کا رہا نہ اُدھر کا۔ میرے چھ سال ضائع ہوئے۔ یہ سودا میرے سر میں یونہی نہیں سمایا تھا۔ مجھ کو اپنی تعلیمی اسناد، تصانیف، انعامات و اعزازات کی بنیاد پر مکمل یقین تھا کہ میں ایک نہ ایک دن مستقل لکچرر بن جاؤں گا۔ لیکن تقدیر کا فیصلہ کچھ اور تھا۔ اس فیصلے سے کون انکار کر سکتا ہے۔
اس جہدِ مسلسل میں اب میری عمر اس لائق نہیں رہ گئی تھی کہ سرکاری ملازمت کے لیے کوشش کرتا اس لیے غیر سرکاری تعلیمی اداروں کی طرف رجوع ہوا۔ حسنِ اتفاق سے میری مادرِ علمی انجمن جونیر کالج میں اردو لکچرر کی ایک جگہ اگست ۱۹۸۹ء میں مقامی اخبارات میں مشتہر ہوئی۔ میں نے درخواست دی۔ افسوس کہ انٹرویو کمیٹی نے مجھ کو لینے سے صاف انکار کر دیا۔ انجمن کے سکریٹری قاضی منہاج الدین نے اپنے چند سوالات کے مجھ سے جوابات سن لینے کے بعد دھیمے لہجے میں کہا کہ آپ بہت زیادہ تعلیم یافتہ ہیں۔ بہتر ہے کہ کسی سینیئر کالج میں جگہ تلاش کریں۔ میں نے سنجیدگی سے مولانا ناطق گلاؤٹھوی کا یہ شعر انھیں سنایا۔ اس کے باوجود بھی وہ اور انٹرویو کمیٹی کے دیگر ممبران ٹس سے مس نہ ہوئے:
تری محفل میں آنے سے غرض مطلب نہیں کوئی
مصیبت مجھ کو دھکّے دے کے لائی ہے تو آیا ہوں
اس جگہ سروری بیگم کا تقرر کیا گیا۔ یہ تقرر پہلے سے طے شدہ تھا۔ انٹرویو محض دکھاوے کے لیے تھا۔ گویا اس انجمن اسکول کا دروازہ بھی میری ملازمت کے لیے بند تھا جس کے علمی ماحول میں میری فکری نشوونما ہوئی تھی۔ جہاں میں نے تقریر کرنا اور قلم چلانا سیکھا تھا۔ جہاں میری تعلیم و تربیت ہوئی تھی۔
اس کے فوراً بعد پروال کالج کامٹی (ضلع ناگپور) کے شعبۂ اردو کے لیے کنٹری بیوٹری لکچرر(Contributory Lecturer) کی ایک جگہ اخبار میں نظر آئی تو وہاں درخواست بھیجی۔ انٹرویو ہوا تو کالج کے پرنسپل کی مہربانی سے تقرر ہو گیا۔میں نے وہاں ۱۱ ستمبر ۱۹۸۹ء سے ۳۰ اپریل ۱۹۹۰ء تک کام کیا۔ دوسرے سال اس پوسٹ کا اعلان ہی نہیں ہوا۔ خاموشی سے کامٹی کی ایک خاتون کا تقرر کر لیا گیا۔ میں منھ دیکھتا رہ گیا۔ یہ میری آخری ملازمت تھی۔ اس کے بعد کہیں درخواست دینے کی ہمت نہیں ہوئی۔



باب۔۱۳ 

میں نے ۱۹۸۰ء کے آس پاس ذاتی سرمایے سے جو کاروبار شروع کیا تھا تحصیلِ علم اور ادبی سرگرمیوں کے ساتھ ساتھ اس کی نگہداشت تندہی سے کر رہا تھا۔ اب میں چھتیس گڑھ کے دیہی علاقوں میں استعمال کی جانے والی سوتی ساڑیاں تیار کر کے گاندھی باغ کلاتھ مارکیٹ میں فروخت کرنے لگا۔ کالج میں لکچرر ہوا تو خالہ زاد بھائی عبدالغنی کو کاروبار کی نگہداشت کے لیے رکھ لیا۔ اس سے مجھ کو اور والدہ و تایا کو سکون ملا۔ اس نے دیانت داری سے اپنے فرائض انجام دیے لیکن وہ ایک ایسے سرمایے دار کے جھانسے میں آگیا جو میرا قریبی رشتے دار تھا۔ اس نے ساڑیاں گاندھی باغ کلاتھ مارکیٹ کے بیوپاریوں کے بجائے اسے دینی شروع کیں۔اس نے دو سال کے قلیل عرصے میں اپنی اوقات بتا دی۔ ایک چوتھائی سے زائد سرمایہ لے کر بیٹھ گیا۔ میں احتجاج تک نہ کر سکا۔ خاموش رہا۔ 
اس بیچ میرا آٹھ سالہ بیٹا محمد علیم الدین اچانک بیمار ہوا۔ ماہر ڈاکٹروں نے اس کا علاج کیا لیکن دن بدن اس کی حالت بگڑتی رہی۔ اخیر وقت میں ڈاکٹر اگروال نے بتایا کہ اسے مینن جائٹس(Meningites) ہو گیا ہے۔ دماغ کا آپریشن کرنا پڑے گا لہٰذا اس کے نرسنگ ہوم سے نکال کر میواسپتال میں بھرتی کیا گیا۔وہاں ڈاکٹر بھولے نے اس کے دماغ کا فوراً آپریشن کیا لیکن چوبیس گھنٹے کے اندر ہی اس کی زندگی کا چراغ گل ہو گیا۔ اس نے ایک ہفتے کی خطر ناک بیماری میں ۷ جولائی ۱۹۸۲ء کو رحلت فرمائی۔ اس حادثے نے میرے زاویۂ فکر کو بدل دیا۔ چہرے پر داڑھی کا اضافہ ہوا۔ شاعری جسے تحقیقی کاموں میں مصروفیات کے باعث ترک کر چکا تھا پھر شروع کی۔ اس دوسرے دور میں پہلی نظم بیٹے کی موت سے متاثر ہو کر کہی۔ اب میری شاعری کا لب و لہجہ بدل گیا۔ یہ اخلاقیات کی ترجمان بن گئی۔
ابھی بیٹے کی جدائی کا غم تازہ تھا کہ میرے بہنوئی محمد اسمعٰیل کا یکم اگست ۱۹۸۳ء کو اچانک انتقال ہو گیا۔ بڑی بہن زلیخا بیگم بیوہ ہو گئی۔ اس کا اکلوتا بیٹا محمد جلیل یتیم ہو گیا۔ بہنوئی نے ترکے میں چار پاور لوم چھوڑا تھا۔ ان کی اقتصادی حالت تشویش ناک تھی لہٰذا بہن کا کاروباری بوجھ بھی مجھ کو اٹھانا پڑا۔ میں ۱۹۸۸ء تک اپنے سرمائے سے اس کا پاور لوم چلواتا رہا اور اسے منافع دیتا رہا۔ بیٹے اور بہنوئی کی موت نے بھی میری اقتصادی حالت پر برا اثر ڈالا۔
جب کاروبار کا سرمایہ رفتہ رفتہ ٹوٹنے لگا تو ناگپور مہاودیالیہ کی ملازمت سے علاحدہ ہونے کے بعد میں نے اس کو پورے طور سے اپنی نگرانی میں لے لیا۔ گاندھی باغ کلاتھ مارکیٹ کے بیوپاریوں سے ازسر نو تعلقات استوار کیے اور انھیں ساڑیاں دینے لگا۔ اس کاروبار میں دن بھر مصروف رہتا۔خالہ زاوبھائی عبدالغنی ، بھانجہ محمد جلیل اور بیٹا محمد رفیع الدین یہ سب میرے ساتھ محنت کرتے۔ ان کوششوں سے کاروبار کو فروغ ملا۔ اب میں بارہ پاور لوم پرساڑیاں تیار کر کے بیچنے لگا۔میری اقتصادی حالت بے انتہا مضبوط ہو چکی تھی۔ لیکن ہوا یہ کہ ۱۹۸۸ء کے آس پاس جب مرکزی حکومت کی نئی ئیکسٹائل پالیسی وجود میں آئی تو اس نے اس صنعت کو بحران میں مبتلا کر دیا۔ناگپور کے پاور لوم مالکان پر بھی اس کے زبردست اثرات ہوئے۔ پاور لوم ایک ایک کر کے فروخت ہونے لگے۔ اس بحران میں مجھ کو بھی زبردست خسارہ ہوا۔ میری اقتصادی حالت بگڑنے لگی۔ اسی بگڑے ہوئے حالات میں ۱۸ اکتوبر ۱۹۸۹ء کو بڑی بیٹی فہمیدہ اختر کی شادی کرنی پڑی۔سرمایہ ٹوٹتا رہا۔ مسلسل نقصان ہوتا رہا۔ یہاں تک کہ میں مقروض ہو گیا۔پاور لوم چلانا دشوار ہو گیا۔لہٰذا دسمبر ۱۹۹۰ء میں پاور لوم فروخت کر کے اس صنعت سے ہمیشہ کے لیے دست بردار ہو گیا۔
پاور لوم بیچنے کے بعد جو روپیہ ہاتھ آیا اس میں سے پہلے قرض ادا کیا۔ باقی روپیوں کی مدد سے آبائی مکان کے چھوٹے سے کمرے میں اپنے مفقود الخبر بھائی محمد عبدالرحیم کے نام سے ایک اسٹور کھولا۔ اس کا افتتاح ۲۶ جون ۱۹۹۱ء کو عمل میں آیا۔ میرے پاس سرمایہ قلیل تھا اس لیے یہ اسٹور بہت معمولی تھا۔ صرف طلبہ کی ضرورت کی چیزیں رکھنے کی گنجائش تھی۔ اسکول کھلا تو تین مہینے دکان چلی۔ پھر باپ بیٹے دونوں دکان میں بیٹھے کسی گاہک کے منتظر رہتے۔ اس صورتِ حال کے پیشِ نظر گھر کے اخراجات پورے ہونا مشکل ہو گئے۔ فکر و تشویش بڑھ گئی۔ حسنِ اتفاق سے دوسرے سال کاروبار میں ڈوبی ہوئی کچھ رقم ہاتھ آئی تو روزمرہ کے استعمال کی چند چیزیں بھی اسٹور میں رکھ لیں۔ اس سے قدرے راحت ملی۔ دکان چلتی رہی اور گھر کے اخراجات کسی نہ کسی طرح پورے ہوتے رہے۔ اس اثنا میں پہلی بار میں نے کرایے داروں سے کرایہ بڑھانے کی درخواست کی۔ انھوں نے اسے بخوشی منظور کر لیا۔ پاور لوم کے ہال کو بھی رہائش کے لائق بنا کر  کرایے سے دے دیا۔ یوں اب نوسو روپے ماہانہ کرائے کے بجائے چھبیس سو روپے ماہانہ کرایہ وصول ہونے لگا۔ جدا علا حاجی نور محمد کا ترکہ اس پریشانی میں نعمتِ الٰہی ثابت ہوا۔
میری کامرانی پر خوش ہونے والے اور میری پریشانی میں خون کے آنسو بہانے والے میرے تایا بھی دیر تک دکان کے سامنے ایک کرسی پر بیٹھے میرے لیے دعا کرتے رہتے۔ وہ ضعیف ہو چکے تھے۔ ان کی عمر ۹۰سال سے زائد تھی۔ ایک دن ان کی طبیعت اچانک بگڑی اور دو دن بعد ۱۸ اکتوبر ۱۹۹۴ء کو انتقال فرما گئے۔ میں تڑپ کر رہ گیا۔ افسوس کہ دعا کا یہ سلسلہ منقطع ہو گیا۔ اب صرف والدہ کی دعاؤں کا آسرا باقی رہ گیا۔


باب۔۱۴

اس دور میں اقتصادی لحاظ سے نشیب و فراز سے گزر رہا تھا کہ شہر ناگپور کے ایک مشہور دینی ادارے دارالعلوم مومن پورہ کی مجلسِ شوریٰ کا ۲۲ستمبر ۱۹۹۶ء کو دارالعلوم کے ناظم بابو نذیر انصاری صاحب کی تجویز پر رکن بنایا گیا اور یکم نومبر ۱۹۹۶ء کو مجلسِ شوریٰ کے سالانہ جلسۂ عام میں انھی کی تجویز پر مجھ کو اس درس گاہ کا اتفاق رائے سے کل وقتی ناظم منتخب کیا گیا۔ دارالعلوم کی اس نئی مجلسِ منتظمہ کی میٹنگ ۳ نومبر ۱۹۹۶ء کو ہوئی جس میں سابق ناظم بابو نذیر انصاری صاحب کی مجلسِ شوریٰ کے جلسۂ عام مورخہ۔۔۔ میں منظور شدہ رپورٹ کے مطابق مجھے تجویز نمبر MC-4/96/354A کے تحت ڈھائی ہزار روپے ماہانہ اعزازیہ دینا منظور کیا گیا۔ اس ذمے داری کو قبول کرنے کا نتیجہ یہ نکلا کہ اب میرے بیٹے کو تنہا دکان کی نگہداشت کرنی پڑی۔ اس نے اپنے طور پر مارکیٹنگ کرنے اور دکان چلانے کی بہت کوشش کی لیکن تین چار سال کے عرصے میں رفتہ رفتہ اس کی رونق جاتی رہی۔ اب اعزازیہ اور کرایہ جسم و جان کو یکجا رکھنے کا سہارا تھا۔
میں جس وقت دارالعلوم کا ناظم بنایا گیا اس وقت وہ نازک دور سے گزر رہا تھا اس لیے مجھ کو بہت سنبھال کر قدم اٹھانا پڑا۔ میں نے اپنے فرائض انتہائی دیانت داری سے انجام دیے۔ دارالعلوم کو تعلیمی ،مالی اور تعمیراتی لحاظ سے فروغ دینے کے لیے محنت کی۔ دارالاقامہ کے طلبہ کی نگرانی کی۔ عملے کے انتشار کو ختم کیا اور سالانہ خسارے کو اپنی حکمتِ عملی سے منافع میں تبدیل کیا۔ جب اس کی حالت بہتر ہو گئی تو اقتدارپرستوں کی خاموش سازشیں میرے خلاف شروع ہوئیں۔ اس کا مجھے قطعی علم نہیں تھا۔ اس کا علم اس وقت ہوا جب ۳۰ جولائی ۲۰۰۰ء کو نئی مجلس منتظمہ کا انتخاب عمل میں آیا۔ حاجی مختار احمد صاحب اور عبدالرشید صاحب کے چہرے میرے حریف کی حیثیت سے سامنے آئے۔ اول الذکر صدر کے اور ثانی الذکر ناظم کے عہدے کے خواہش مند تھے۔ لیکن دونوں انتخاب میں ناکام ہو گئے۔ میں پھر ناظم منتخب کر لیا گیا اور حاجی عبدالوہاب پاریکھ صاحب صدر بنائے گئے۔ گیارہ افراد پر مشتمل اس نئی انتظامیہ میں حاجی محمد مختار صاحب نائب صدر اور عبدالرشید صاحب رکن تھے۔ اب ان دونوں نے مجھ کو ذہنی و روحانی تکلیف پہنچانی شروع کی لیکن میں اپنے فرائض صبر کے ساتھ انجام دیتا رہا۔
اس دور میں دارالعلوم کی پرانی عمارت سے متصل زیرِ تعمیر ہال کا سلیب ۲۴ جنوری ۲۰۰۱ء کو ڈالا گیا۔ اس کے افتتاح کے موقع پر مسالے کے وزنی گھمیلے اٹھانے سے اچانک میری سیدھی آنکھ کا پردہ پھٹ گیا اور روشنی جاتی رہی۔ڈاکٹر باون کُلے نے فوری آپریشن کا مشورہ دیا لہٰذا ۲۷ جنوری ۲۰۰۱ء کو مجلسِ منتظمہ کی ہنگامی میٹنگ بلائی۔ اس میں میری تجویز پر عبدالرشید صاحب کو کارگزار ناظم بنایا گیا۔ میں نے آرام کے لیے پانچ ماہ کی رخصت لے لی۔
میری اقتصادی حالت اچھی نہیں تھی۔ اس لیے مجھ کو اپنے کرایے دار شکیل احمد سے قرض لے کر آپریشن کروانا پڑا۔ اس پر کار گزار ناظم عبدالرشید صاحب نے ستم یہ کیا کہ میرا اعزازیہ مجلس منتظمہ کی منظوری کے بغیر اپنے طور پر بند کر دیا۔ میں دُہری مصیبت میں پھنس گیا۔ گھر کے اخراجات کسی طرح پورے کرتا رہا۔ کسی سے شکایت تک نہ کی۔ صبر کیا۔ اس بیچ ۱۸ مارچ ۲۰۰۱ء کو اچانک والدہ کا انتقال ہو گیا۔ صبر کا پیمانہ لبریز ہو گیا۔ کچھ سمجھ میں نہیں آ رہا تھا کہ کیا کروں، کیا نہ کروں۔ اکثر تنہائی میں روتا۔ اپنا محاسبہ کرتا۔ محاسبہ کے وقت ایک دن اچانک روشنی کی کرن چمکی۔ میں نے خود کو پورے طور سے خدا کے حوالے کر دیا۔ دکان اجڑ چکی تھی۔ اس بیچ میرے بیٹے محمد رفیع الدین نے مجھ سے زیادہ عقلمندی کا کام یہ کیا کہ کمپیوٹر کی تعلیم حاصل کر لی۔ خیال آیا کہ دکان کو بند کر کے کیوں نہ اس کے لیے کمپیوٹر لگا دیا جائے۔ اس سے مشورہ کیا تو اس نے خوشی کا اظہار کیا۔ چنانچہ اِدھر اُدھر سے سرمایہ اکٹھا کر کے کمپیوٹر خریدا گیا۔ اس کا افتتاح ساحل کمپیوٹر کے نام سے ۲۲ اپریل ۲۰۰۱ء کو عمل میں آیا۔
میں نے دارالعلوم کی مجلس منتظمہ کے صدر جناب حاجی عبدالوہاب پاریکھ کی ایما پر یکم جولائی ۲۰۰۱ء کو کارگزارناظم عبدالرشید صاحب سے چارج لیا تو اعزازیہ پھر جاری ہوا۔ لیکن ۱۶ستمبر ۲۰۰۱ء کی میٹنگ میں حاجی مختار احمد صاحب اور عبدالرشید صاحب نے ناظم کا اعزازیہ بند کرنے کی تجویز رکھی۔ اس پر بحث و مباحثہ ہوا۔آخر تجویز نمبر MC/08/01/692 کے تحت یکم اکتوبر ۲۰۰۱ء سے کثرت رائے سے مجھ کو اعزازیہ دینا بند کر دیا گیا۔اس کثرت رائے میں میرے دودوستوں کی رائے بھی شامل تھی:
دیکھا جو تیر کھا کے کمیں گاہ کی طرف
اپنے ہی دوستوں سے ملاقات ہو گئی
لیکن انتقام کی بنیاد پر کیا جانے والا یہ فیصلہ میرے لیے باعثِ خیر و برکت ثابت ہوا۔ خدا نے صبر کا بہترین ثمر عطا کیا۔ بیٹے کو اپنی ذمے داری کا شدید احساس ہوا۔ اس نے اردو ڈی ٹی پی میں خوب محنت کی۔ اپنے کام میں حسن پیدا کیا تو اس کو مسلسل کام ملنے لگا۔ وہ گھر کے اخراجات پورے کرتا رہا۔ میں کرائے کی آمدنی سے قرض ادا کرتا رہا۔ بفضلہ تعالیٰ سارا قرض ادا ہو گیا۔ کمپیوٹر کامیابی سے چل رہا ہے۔ بیٹے نے گھر کے اخراجات کی ذمے داری سنبھال لی ہے۔ خدا نے مجھ کو فکرِ معیشت سے آزاد کر دیا ہے۔ یہ اس کا کتنا بڑا کرم ہوا۔
اسی فارغ البالی کے دور میں ۲۸ جنوری ۲۰۰۵ء کو میں نے اپنے بیٹے محمد رفیع الدین کی اور ۳۰ جنوری ۲۰۰۵ء کو اپنی دو بیٹیوں :عابدہ خانم اور خالدہ نگار کی شادی کی۔ ان سب کی شادی کی فکر نے مجھ کو عرصے سے بے انتہا پریشان کر رکھا تھا۔ خدا نے اس ذہنی پریشانی سے بھی مجھ کو نجات دی۔ یہ اس کا زبردست احسان ہے۔


باب۔۱۵

انتقامی کارروائی کی بنیاد پر اعزازیہ بند ہو جانے کے بعد بھی مجھ پر اس کا کوئی ردِ عمل نہیں ہوا بلکہ میں صبر و شکر کے ساتھ دارالعلوم کی حسبِ معمول نگہداشت کرتا رہا۔اپنے فرائض دیانت داری سے انجام دیتا رہا۔ اتنا ہی نہیں بلکہ اس کی ترقی کے لیے اپنی دلچسپیاں اور زیادہ بڑھا دیں۔ میں اپنا زیادہ وقت دارالعلوم میں صرف کرتا۔ دارالاقامہ کے طلبہ کی بطورِ خاص تربیت کرتا۔ ان کی نگہداشت و نگرانی کرتا۔ اس خدمت نے مجھ کو طمانیتِ قلب کی ایک ایسی دولت عطا کی جو اعزازیہ لے کر بھی مجھ کو نہ مل سکی تھی۔ یہ دولت میرے لیے روحانی مسرت کا باعث ہوئی۔ میں اس مسرت سے آج تک شادکام ہوں۔
دارالعلوم کی نئی مجلسِ منتظمہ کا انتخاب ۶ جولائی ۲۰۰۳ء کو عمل میں آیا۔ اس وقت اپنی بے انتہا کمزور بینائی کے حوالے سے میں نے منصبِ نظامت کو قبول کرنے سے انکار کر دیا۔ دراصل میں اپنے حریف عبدالرشید صاحب کو ناظم بنانا چاہتا تھا۔ انھیں ان کی انتقامی کارروائی کا بہترین صلہ دینا چاہتا تھا۔ میں نے اس کے لیے فضا ساز گار کی چنانچہ اس انتخاب میں وہ ناظم منتخب ہوئے۔ اور مجھ کو اتفاق رائے سے صدر بنا دیا گیا۔ حاجی مختار احمد صاحب نائب صدر چنے گئے۔ میں اس منصب پر اب بھی اپنے فرائض پوری دیانت داری سے انجام دے رہا ہوں۔ اپنا سارا وقت ادارے کی نگہداشت میں صرف کر رہا ہوں۔ نئے ناظم عبدالرشید صاحب کا پورے خلوص سے ساتھ دے رہا ہوں۔ اگر میں یہ کہوں تو بے جا نہ ہو گا کہ وہ برائے نام ناظم ہیں۔ مدرسے کے تمام معاملات کی نگہداشت مجھ کو ہی کرنی پڑتی ہے۔ وہ ناظم بن کر خوش ہیں اور میں خدمت کر کے روحانی مسرت حاصل کر رہا ہوں۔
جب میں نے دارالعلوم کی ذمے داری اپنے ہاتھوں میں لی، اس وقت شعبۂ حفظ سے ۵۶ حفاظ اور عربی پنجم سے ۵ طلبہ شہادتِ اولیٰ کی سندلے کر فارغ ہوئے تھے۔ یہ ادارہ خسارے میں تھا اس کا اثاثہ ۹۸۷۴۴۸ روپے پر مشتمل تھا اور اس کے دارالاقامہ میں صرف ۶۸ طلبہ تھے۔ میرے دور میں ۶۸ حفاظ ، ۳۰ قرا ، ۱۹ کاتب اور عربی پنجم سے ۹ طلبہ شہادتِ اولیٰ کی سند لے کر نکل چکے ہیں۔ بفضلہ تعالیٰ اس ادارے میں اب ہر سال منافع ہو رہا ہے۔ فی الوقت اس کا اثاثہ ۳۵۳۱۸۵۱ روپے ہے۔ اس کے دارالاقامہ سے تقریباً ڈھائی سو طلبہ فیضیاب ہو رہے ہیں۔
میں نے اپنے دور میں دارالعلوم کے دائرہ تعلیم کو فروغ دینے کی غرض سے اپنی حکمتِ عملی سے روپے پس ماندہ کر کے ۵ نومبر ۱۹۹۹ء کو تعلقہ پارشیونی ، ضلع ناگپور میں اسٹیٹ ہائی وے کے کنارے تقریباً ساڑے سات ایکڑ کا ایک کھیت خریدا۔ دارالعلوم کے ایک مخلص خادم جناب محمد اسمٰعیل کو ساتھ لے کر بلڈنگ فنڈ جمع کیا۔ دارالعلوم کی قدیم عمارت سے متصل سولہ سو اسکوائر فٹ پر مشتمل دو منزلہ خوبصورت جدید عمارت تعمیر کروائی۔ تعلیم نسواں کے لیے مومن پورہ میں دو منزلہ پختہ عمارت بنوائی جو مدرسہ حفیظتہ الصالحات کے نام سے مشہور ہے۔ ان تعمیرات کے علاوہ ہر سال سہ روزہ دینی اجلاس بھی عظیم الشان پیمانے پر منعقد کروائے۔ اس کے باوجود بھی اقتدار پر ستوں کی نگاہ میں معتوب رہا۔ یہ مخلصانہ خدمات کا کتنا خوبصورت تحفہ ہے:
گالیاں دیں تجھے ناطق تو غنیمت اسے جان
اور کیا دیں گے مسلمانوں کے پلّے کیا ہے
دارالعلوم ، مدرسہ تعلیم القرآن کی ترقی یافتہ صورت ہے جسے چند بزرگوں نے مسجد قادر صاحب ، مومن پورہ کے ایک حجرے میں ۱۲ ربیع الاول ۱۳۸۳ھ (اگست ۱۹۶۲ء ) کو قائم کیا تھا۔ جب اس کے دائرۂ تعلیم کو وسیع کرنے کا خیال آیا تو اسی مسجد سے متصل قدیم مکانات خرید کر ایک نئی عمارت تعمیر کروائی گئی۔ اس عمارت کا سنگِ بنیاد ۲۷ ذی الحجہ ۱۳۹۱ھ (۱۳فروری ۱۹۷۲ء) کو محدثِ شہیر ، فخرالاماثل حضرت مولانا حبیب الرحمن الاعظمیؒ نے رکھا تھا۔ وہی اس دینی درس گاہ کے سرپرست تھے۔ یہ مدرسہ پبلک ٹرسٹ ایکٹ کے تحت دسمبر ۱۹۷۴ء میں رجسٹرڈ کیا گیا۔ اس میں ۱۹۷۵ء میں شعبۂ حفظ اور ۱۹۸۱ء میں شعبۂ عربی قائم ہوا۔ فی الوقت اس کے سالانہ اخراجات پندرہ لاکھ روپے ہیں۔ اس کی مجلسِ شوریٰ (General Body) اکاون اراکین پر مشتمل ہے۔ یہ اراکین ہر تین سال میں گیارہ افراد پر مشتمل ایک مجلسِ منتظمہ کی تشکیل بذریعہ انتخاب کرتے ہیں۔ اس مجلسِ منتظمہ میں ایک صدر، ایک نائب صدر، ایک ناظم ، ایک خازن اورسات اراکین ہوتے ہیں۔ یہی ادارے کی نگہداشت کے ذمے دار ہیں۔ 
میں جب تک ناظم رہا مجلسِ منتظمہ کا کوئی عہدیدار و رکن بجز میٹنگ اور ہنگامی حالت کے دارالعلوم میں کبھی نہیں آیا۔ تعمیرات فنڈ کی حصولیابی میں بھی ساتھ نہیں دیا۔ البتہ میٹنگ میں تجویز رکھنے اور اس میں اپنی قابلیت کا مظاہرہ کرنے میں پیچھے نہ ہٹا۔ لیکن کوئی ادارہ صرف تجویز پاس کر لینے سے نہیں چلتا۔ اس کے لیے میدانِ عمل میں اتر نا پڑتا ہے۔ وقت کی قربانی دینا پڑتا ہے۔ محنت و مشقت کرنا پڑتا ہے اوراس کے لیے کوئی تیار نہ تھا۔ آج جبکہ میں صدر ہوں تو کم و بیش سب کا یہی حال ہے۔ ناظم صاحب کو بوقتِ ضرورت گھر سے بلوانا پڑتا ہے۔ میں ایسی بے حس مجلسِ منتظمہ میں ہوں۔ اندازہ لگایا جاسکتا ہے کہ مجھ کو اس ادارے کو کامیابی سے چلانے کے لیے کتنی قربانیاں دینی پڑ رہی ہو گی۔ دراصل میں سب کچھ بھول چکا ہوں۔ اسی کا ہو کر رہ گیا ہوں۔ اپنا زیادہ سے زیادہ وقت یہیں گزارتا ہوں۔ اسی کی ترقی کے لیے کوشاں ہوں۔اس عمل کے نتیجے میں مجھ کو جو روحانی سکون مل رہا ہے اس کو حیطۂ تحریر میں لانا مشکل ہے۔


باب۔۱۶

سماجی خدمت کھیل تماشہ نہیں ہے۔ یہ سب کے بس کی بات بھی نہیں۔ یہ اسی کے بس کی بات ہے جس کے دل میں اللہ تعالیٰ نے یہ جذبہ عطا کیا ہو۔ افسوس کہ فی زمانہ ایسے افراد سماجی خدمت کے حوالے سے اداروں میں داخل ہو کر اس پر قابض ہو چکے ہیں جو مفاد پرست اور اقتدار پسند ہیں۔ نام و نمود کے خواہش مند ہیں۔ انھیں ادارے کی فلاح و بہبودی اور ترقی سے قطعی دلچسپی نہیں ہے۔ یہی وجہ ہے کہ شہر کے بیشتر ادارے جامد ہو چکے ہیں۔ بعض تو تنزلی کی حالت میں ہیں اور بعض کی موت واقع ہو چکی ہے۔
مجھ کو سماجی خدمت کا جذبہ ورثے میں ملا۔ میرے جدِ امجد اور تایا کی سماجی خدمت ناگپور کے مسلم معاشرے کی تاریخ میں نمایاں ہے۔ جب میں نے اس میدان میں قدم رکھا اور تایا نے دیکھا تو انھوں نے مجھ کو شفقت سے سمجھایا کہ یہ خدمت بھی دراصل عبادت ہے۔ اس میں قدم قدم پر ایمان کی آزمائش اور صبر و ضبط کا امتحان ہے۔ اگر تم کو اپنی دیانت داری اور صبر پر بھروسہ ہے تو اس میدان میں قدم رکھو۔ اگر نہیں ہے تو اس خدمت سے دور رہو۔ میں نے انھیں دیانت داری و صبر کے ساتھ خدمت کرنے کا یقین دلا یا تو یہ نصیحت کی کہ اگر انتظامیہ میں خودغرض ، مفادپرست ، بے حس ، انانیت پسند اور ابن الوقت کی کثرت ہو جائے تو پھر ان سے تصادم کیے بغیر خاموشی سے علاحدہ ہو جاؤ ورنہ ذلت ورسوائی ہاتھ آئے گی اور جہالت کی کثرت سے علمیت و دیانت شکست کھا جائیگی۔ میں نے سماجی خدمت کے سلسلے میں ہمیشہ اسی نصیحت پر عمل کیا۔ بفضلہ تعالی اس کے اچھے نتائج دیکھ رہا ہوں اور روحانی مسرت حاصل کر رہا ہوں۔
میرے دل میں سماجی خدمت کا جذبہ مشاعرے اور ادبی اجلاس کا انعقاد کرتے کرتے ابھرا تو محلے کے چند تعلیم یافتہ نوجوانوں کے ساتھ۱۹۷۳ء کے آس پاس آل انڈیا مومن یوتھ کانفرنس میں شامل ہو گیا۔ جب ناگپور میں اس کی شاخ قائم ہوئی تو مجھ کو اس کا سکریٹری بنایا گیا۔ اس نے سماجی نوعیت کے کئی اجلاس کیے۔ اس کے ایک اجلاس میں جارج فرنانڈیس نے بھی شرکت فرمائی اور جامع مسجد کے میدان میں شدید سردی میں عوام سے خطاب فرمایا۔ یہ کانفرنس سماج میں تعلیمی و اقتصادی بیداری پیدا کرنے کا فریضہ انجام دے رہی تھی کہ بنکر سماج کے ایک نمایاں ادارے مومن پورہ بنکر بازار کمیٹی میں چھتیس گانٹھ سوت کے اسکنڈل کا علم ہوا اور اس کانفرنس کے چند ذمے داروں نے جس میں بھی شریک تھااس کو مقامی ہندی، مراٹھی اور انگریزی اخبارات کے ذریعے عوام کے سامنے لا دیا۔ اس خبر کے شائع ہوتے ہی بنکر سماج میں کھلبلی مچ گئی۔ مومن بنکر بازار کمیٹی کے ذمے داروں میں بے چینی پھیل گئی۔ ایک انکواری کمیٹی بنائی گئی۔ اس نے کئی ایسے چہروں کو بے نقاب کیا جو معزز کہلاتے تھے۔ لیکن انکواری کمیٹی کی اس رپورٹ کو دبا دیا گیا۔ سارا الزام بے چارے کلرک کے سر لگا دیا گیا۔ اسی اسکنڈل کے نمایاں ہونے سے مومن یوتھ کانفرنس کے عہدیداران و اراکین دو خیموں میں بٹ گئے۔ ہم غریب بنکروں کے ساتھ تھے اور ہمارے حریف چند سرمایہ دار بنکروں کے ساتھ۔ نتیجہ یہ نکلا کہ ایک میٹنگ میں خوب ہنگامہ ہوا اور یہ ۱۹۷۶ء میں ٹوٹ پھوٹ کر رہ گئی۔
اس دوران میں میرے ماموں زاد بھائی معین الدین کے توسط سے بابو نذیر انصاری صاحب اور ناظم انصاری صاحب سے ملاقات ہوئی۔ یہ دونوں سماجی کاموں میں پیش پیش رہتے۔ اس وقت مومن کنزیومرس کو آپریٹو سوسائٹی مومن پورہ کی انتظامیہ میں تھے۔ اول الذکر سکریٹری اور ثانی الذکر رکن تھے۔ ان دونوں کی تحریک پر میں نے بھی اس سوسائٹی کے چند شیئر خرید لیے۔ یہ سوسائٹی انتہائی عروج پرتھی لیکن انتظامیہ کی اقربا پروری اور بے حسی نے اس کے وجود کو مٹا دیا۔ شیئر ہولڈر کچھ نہ کر سکے۔ خاموشی سے اس کے اجڑنے کا منظر دیکھتے رہے۔
میں، بابو نذیر انصار ی صاحب اور برادرم معین الدین روزانہ بعد نماز عشا ناظم انصاری صاحب کے مکان کے سامنے سڑک کے کنارے پابندی سے بیٹھتے۔ حالاتِ حاضرہ پر تبصرہ کرتے، ادبی گفتگو کرتے اور کبھی منصوبے بھی تیار کرتے۔ اس وقت ناظم انصاری صاحب کل ہند مشاعروں کے کامیاب شاعر تھے اس لیے ان کے پاس ہندوستان کے مختلف شہروں سے اکثر دعوت نامے آتے اور وہ کوئی مشاعرہ نہ چھوڑتے۔ ان کی اقتصادی حالت اچھی نہیں تھی اس لیے انھوں نے مشاعروں کو کسبِ معاش کا ذریعہ بنا رکھا تھا۔ بابو نذیر انصاری صاحب جدید تعلیم یافتہ تھے۔ لائف انشورنس کارپوریشن میں ڈیولپمنٹ آفیسر کے منصب پر فائز تھے۔ انھیں گفتگو کرنے میں کمال حاصل تھا اس لیے لوگ آسانی سے ان سے مرعوب ہو جایا کرتے۔ برادرم معین الدین تجارت پیشہ تھے۔ انھیں شعرا کا کلام پڑھنے اور سننے میں لطف آتا تھا۔ میں عمر میں ان سب سے چھوٹا تھا۔ ناگپور یونیورسٹی کی چار ڈگریاں حاصل کر لینے کے باوجود ہنوز طالب علم تھا اس لیے ان سب کا احترام کرتا تھا۔ خصوصاً بابو نذیر انصاری صاحب کو بے انتہا قدر و عزت کی نگاہ سے دیکھتا تھا۔ ان کی گفتگو غور سے سنتا تھا۔ ان کے سامنے زیادہ بولنے کی ہمت نہ کرتا تھا۔ ناظم انصاری صاحب سے تعلقات بے تکلفی کی حد کو پہنچ چکے تھے۔ برادرم معین الدین میرے رشتے دار تھے۔ میری چھوٹی بہن ان سے منسوب تھی۔
جب مومن کنزیومرس کو آپریٹو سوسائٹی میں زبردست چوری ہوئی اور وہ تیزی سے زوال پذیر ہونے لگی تو بابو نذیر انصاری صاحب نے اس سے علاحدگی اختیاری کر لی۔ کسی ادارے کا سربراہ رہے بغیر ان کا سانس لینا مشکل تھا اس لیے انھیں ادارہ سازی کا خیال آیا۔ ایک دن ہم سب کو سماجی خدمت پر اکسایا اور اس سلسلے میں دیر تک اظہارِ خیال کیا۔ مجھ سے کہنے لگے کہ ڈاکٹر صاحب سماج کی فلاح و بہبودی کے لیے کچھ کرو۔ غریبوں کا خیال رکھو۔ ان کی بھلائی کے لیے کام کرو۔ ان کے لیے فلاحی دواخانہ قائم کرو۔ بات معقول تھی۔ میں تیار ہو گیا۔ ناظم انصاری صاحب اور برادرم معین الدین بھی تیار ہو گئے۔ وہیں عوامی ریلیف سوسائٹی کے نام سے ایک ادارہ بنا۔ لائف ممبر فیس پانچ سو روپے مقرر کی گئی۔ ہم چاروں اس کے لائف ممبر ہوئے۔ پھر کچھ لائف ممبر اور بنائے گئے۔ انتخاب ہوا تو برادرم معین الدین صدر، ناظم انصاری صاحب نائب صدر، بابو نذیر انصاری صاحب سکریٹری اور مجھ کو جو ائنٹ سکریٹری منتخب کیا گیا۔ پانچ اراکین بھی منتخب کیے گئے۔ میٹنگ ہوئی تو بابو نذیر انصاری صاحب کی تجویز پر غریبوں کے لیے ایک ہومیوپیتھک فلاحی دواخانہ کھولنے کا فیصلہ کیا گیا۔ اس دواخانے کو منصۂ شہود پر لانے کے لیے ہم چاروں نے کئی مہینے تک زبردست محنت کی کرایے کا مکان لیا گیا۔ فرنیچر بنایا گیا۔ دہلی سے ہومیوپیتھی کی کتابیں بلوائیں گئیں۔ دوائیاں خریدی گئیں۔ ڈاکٹر کوٹھے کا تقرر کیا گیا۔ اس کے بعد اس کا افتتاح شاندار پیمانے پر کیا گیا۔ غریبوں کے نام پر قائم ہونے والا یہ دواخانہ چل نکلا۔ بابو نذیر انصاری صاحب نے ہومیوپیتھی کی کہیں سے تازہ تازہ سندلی تھی اس لیے اس میں ان کی دلچسپیاں زیادہ تھیں۔ سارا کام انھیں کے مشوروں سے انجام پاتا تھا۔ لیکن دو سال بھی نہ ہوا کہ ڈاکٹر کوٹھے خاموشی سے سرک گئے۔ سبب معلوم نہ ہوسکا۔ تلاش کر کے ڈاکٹر نائیڈو کو رکھا گیا۔ سال دو سال بعد وہ بھی رخصت ہو گئے۔ کچھ دن دواخانہ بند رہا تو کچھ ذمے داروں نے بابو نذیر انصاری صاحب سے خود دواخانہ چلانے کی درخواست کی۔ ان کی امید بر آئی۔ وہ دواخانہ چلاتے رہے۔ نہ میٹنگ ، نہ حساب کتاب ہمیشہ اعلانِ زیاں۔ پھر ایک دن عوامی ریلیف سوسائٹی کا بورڈ بھی غائب ہو گیا۔ اب یہ ڈاکٹر نذیر انصاری کے دواخانے کے نام سے مشہور ہو گیا۔ جب اعتراضات ہونے لگے تو انھوں نے ۱۹۹۲ء کے بعد اپنے گھر میں دواخانہ قائم کر کے مریضوں کو اس طرف منتقل کر دیا اور کچھ عرصے بعد عوامی ریلیف سوسائٹی کے دواخانے کو چلانے کے لیے ایک ذیلی کمیٹی بنادی۔ اس سے کچھ بن نہ پڑا تو اس نے بابو نذیر انصاری صاحب کے مشورے سے مکان خالی کر دیا اور دواخانے کے اثاثے کو ۱۹۹۸ء میں دارالعلوم کو دے دیا۔ بابو نذیر انصاری کے گھر کا دواخانہ شان سے چل رہا ہے۔ یہ ان کی رٹائر زندگی کا سہارا ہے۔


باب۔۱۷

جامع مسجد بچپن سے میری سجدہ گاہ ہے۔ اس سے مجھ کو بے انتہا محبت ہے۔ یہاں میرے جد امجد حاجی الٰہی بخشؒ نے پچاس سال سے زائد امامت و خطابت و متولیت کا فریضہ انجام دیا۔ میرے تایا حاجی محمد عبدالمتین اس کے ٹرسٹ کے تقریباً تیس سال ٹرسٹی رہے۔ یہ مسجد عہد بھوسلہ کی یادگار ہے۔ اسے نواب سعد الدین خان نے ۱۸۳۸ء میں تعمیر کروایا تھا۔ جب آبادی بڑھی تو اس کی توسیع و تعمیر نوکا عظیم الشان منصوبہ بنایا گیا۔ حیدر آباد کے ایک مشہور انجینئر نواب سلامت علی خان نے مغلیہ ،قطب شاہی اور گونڈوانہ آرٹ کی آمیزش سے اس کا بے مثال نقشہ بنایا۔ اس نقشے کے مطابق ۱۹۶۰ء میں اس کی تعمیر نو کاکام شروع ہوا اور یہ عوامی چندے سے رفتہ رفتہ چالیس سال میں تکمیل کو پہنچی۔ اس کی خوبی یہ ہے کہ چھ ہزار اسکوائرفٹ پر مشتمل اس کے بے ستوں ہال کی چھت پر بارہ ہزار من کا گنبد ہے جس میں ماہرینِ فنِ تعمیر کی توجہ کا دامن الجھتا ہے۔ اس کے ایک سوبیس فٹ بلند مینارے دور سے نظر آتے ہیں۔ صدر دروازہ تقدس کو دوبالا کرتا ہے۔
پانچ افراد پر مشتمل اس خوبصورت مسجد کے ٹرسٹ کی تشکیل اس کے ایک نزاعی مقدمے کا فیصلہ دیتے وقت چیریٹی کمشنر نے ۱۹۶۵ء میں کی اور ۱۹۸۹ء تک محمد اسمٰعیل شریف صاحب اور محمد سلیم صاحب کے انتقال اور محمد صابر کمال صاحب کے استعفٰے کی وجہ سے اس میں تین جگہ خالی ہو گئی۔ اب دو ٹرسٹی باقی رہ گئے تھے۔ ان میں یعقوب القمر صاحب بے انتہا علیل تھے۔ دوسرے میرے تایا حاجی محمد عبدالمتین کافی کمزور اور عمر رسیدہ ہو چکے تھے۔ ان حالات کے پیشِ نظر مجھے ٹرسٹ کا وجود خطرے میں نظر آیا لہٰذا میں نے تایا کو تین خالی جگہ پر ٹرسٹی نامزد کر دینے کا مشورہ دیا۔ انھوں نے اس مشورے کو قبول کیا اور مجھ سے نام طلب کیے۔ اس وقت میں نے بابو نذیر انصاری صاحب ، حاجی مختار احمد صاحب اور حاجی محمد خلیل صاحب کے نام خاموشی سے ان کو دیے۔ مجھے ان تینوں پر بے انتہا اعتماد تھا۔ میں ان کی شخصیت سے مرعوب تھا۔جب یعقوب القمر صاحب اور تایا کی مشترکہ میٹنگ ہوئی تو تایا نے یعقوب القمر صاحب کے سامنے یہی تین نام پیش کیے جو افہام و تفہیم کے بعد بالاتفاق منظور کر لیے گئے۔ 
تایا نے نئے ٹرسٹیوں کے ساتھ پہلی میٹنگ ۱۹۸۹ء کے اواخر میں لی۔ وہ ضعیف العمر تھے لہٰذا بابو نذیر انصاری صاحب نے کارروائی چلائی۔ ٹرسٹ کی منظور شدہ اسکیم کے مطابق فرسٹ ٹرسٹی تایا کو چیرمن بنایا گیا۔ اسکیم کے خلاف بابو نذیر انصاری صاحب سکریٹری اور حاجی مختار احمد صاحب خازن بن گئے۔ یوں بابو نذیر انصاری صاحب نے سارے اختیارات اپنے ہاتھوں میں لے لیے۔ یہاں سے مسجد کا سارا کام کاج ان کی مرضی کے مطابق ہونے لگا۔ کام بحسن و خوبی چل رہا تھا کہ عام ممبر سازی کے وقت چند لوگوں نے نامزدگی کے خلاف چیریٹی کمشنر آفس میں مقدمہ دائر کر دیا۔ یوں ٹرسٹ قانون کے شکنجے میں آگیا۔ مقدمہ چلتا رہا اور ٹرسٹی مسجد کے تمام معاملات کی نگہداشت کرتے رہے۔ ادھورے تعمیراتی کاموں کی تکمیل کرتے رہے۔ مسجد کے حسن میں چار چاند لگاتے رہے۔
جب یعقوب القمر صاحب (وفات :۲۹ جنوری ۱۹۹۱ء) اور حاجی محمد خلیل صاحب (وفات:۔۔۔۔۔۔ )کا انتقال ہوا تو حاجی انیس الدین صاحب اور حاجی عبدالستار صاحب کو ٹرسٹی نامزد کیا گیا اور جب تایا حاجی عبدالمتین صاحب کا ۱۸ اکتوبر ۱۹۹۴ء کو انتقال ہوا تو ۴دسمبر ۱۹۹۴ء کو مجھ کو ٹرسٹی نامزد کیا گیا۔ گویا اسکیم کے تحت اب ٹرسٹ ہمیشہ پانچ ٹرسٹیوں پر مشتمل رہا۔ اس میں کی جگہ کبھی خالی نہ رہی۔ اس اثنا میں لوگ ٹرسٹیوں کی کار گزاریوں پر بجا و بیجا اعتراضات بھی کرتے رہے۔ کئی بار ٹرسٹی کمیٹی کی میٹنگ میں بابو نذیر انصاری صاحب سے مجھ سے بھی جارحانہ بحث و مباحثہ ہوا۔ لیکن جب میں ان کی اناپسند طبیعت اور ضدی فطرت کو خوب اچھی طرح سمجھ چکا تو بحث و مباحثے سے گریز کرتا رہا۔ فرسٹ ٹرسٹی سے ٹرسٹ خالی ہو چکا تھا۔ یہ قانونی لحاظ سے نازک دور سے گزر رہا تھا اس لیے میں کوئی نیا جھگڑا کھڑا کرنا نہیں چاہتا تھا۔ اس احساس کے پیشِ نظر سب کچھ برداشت کرتا رہا۔
چیرمیٹی کمشنر آفس میں جاری مقدمے کا ۱۴ فروری ۲۰۰۲ء کو جو فیصلہ ہوا اس کے مطابق سب ڈیفکٹوٹرسٹی (Defacto Trustee) قرار پائے۔ اس صورت حال کی روشنی میں چیریٹی کمشنر نے وقتی طور پر بابو نذیر انصاری صاحب اور حاجی مختار احمد صاحب کو ایڈمنسٹریڑ (Administrator) مقرر کر دیا اور جلد ہی فریقین کے پانچ یا سات افراد پر مشتمل ایک ایڈہاک ٹرسٹ کی تشکیل کر دینے کا یقین دلایا۔ یوں وقتی طور پر ٹرسٹ کا انتظام صرف دو افراد کے ہاتھوں میں آگیا۔اس وقت ان دونوں نے ذاتی مفاد کے پیشِ نظر معاون امام و خطیب کی حیثیت سے قاری خلیق احمد کا تقرر کیا جو کردار کے لحاظ سے اس منصب کے قطعی اہل نہیں تھے۔ اتنا ہی نہیں بلکہ وضو خانے کی چھت پر غسل خانہ و طہارت خانہ بھی بنا ڈالا اور جامع مسجد کی مختلف زاویے سے بڑی بڑی دو درجن سے زائد رنگین تصویر یں کھنچوا کر صحن میں لگا دیں۔ ان کے اس طرزِ عمل سے مسجد کا تقدس پامال ہو کر رہ گیا۔ انھوں نے یہ سب کچھ لوگوں کو رجھا نے اور ان کی ہمدردی حاصل کرنے کے لیے کیا۔ یہ دیکھ کر میرا دل ٹوٹ گیا اور ان ناعاقبت اندیشوں کی عقل پر ماتم کرنے لگا۔
چیریٹی کمشنر نے ۱۴ جولائی ۲۰۰۳ء کو فریقین سے سات ٹرسٹی منتخب کر کے ایڈہاک ٹرسٹ بنایا تو اس میں بابو نذیر انصاری صاحب، حاجی مختار احمد صاحب، محمد مشتاق قدوائی صاحب ، بابو محمد طیب صاحب، حاجی حسیب اللہ صاحب اور حاجی محمد سبحان صاحب کے ساتھ میرا بھی نام شامل تھا۔ اس نے ایڈہاک ٹرسٹ کو ازسرِ نو ممبر سازی کر کے جلد از جلد انتخاب کرانے کی ذمے داری سونپی۔ میں جامع مسجد کے ٹرسٹ کو قانونی حیثیت کا حامل دیکھنا چاہتا تھا اس لیے دیانت داری اور خاموشی سے سب کا تعاون کرتا رہا۔ کئی قابلِ اعتراض باتوں کو برداشت کرتا رہا۔ اس کے ۵۹۲ ممبران بنائے گئے لیکن میں خود ممبر نہیں بنا۔ وقف الی اللہ کے ساتھ ان آنکھوں نے کثرتِ رائے کا جو غیر شرعی تماشہ دیکھا اس سے دل دہل گیا۔ حاکم اعلا کے سامنے جو ابدہی کا احساس ہوا اس لیے سمجھانے کے باوجود بھی ممبر بننا گوارہ نہیں کیا۔
اقتدار پرستی کی اس جنگ میں بابو نذیر انصاری صاحب، حاجی مختاراحمد صاحب، محمد یٰسین صاحب، حاجی محمد اسرائیل صاحب، محمد کلام صاحب، پھول پینل سے اور حاجی محمد مشتاق قدوائی صاحب اور محمد ساجد انور صاحب کتاب پینل سے ۵ ستمبر ۲۰۰۴ء کو ہونے والے انتخاب میں کامیاب ہوئے۔ یہ انتخاب دونوں پینل نے اخلاق کی حدود کو توڑ کر، ایک دوسرے کی آبرو ریزی کر کے لڑا۔ اصل میں اقتدار کی ہوس کا یہی انجام ہوتا ہے۔


باب ۱۸

مسلم قبرستان مومن پورہ عہدِ بھوسلہ کی یادگار ہے۔ اس شہر خموشاں میں متعدد مشاہیر آسودۂ خواب ہیں۔ ناگپور کا یہ سب سے بڑا قبرستان تقریباً تیرہ ایکڑ پر پھیلا ہوا ہے۔ یہ مرکزی مجلس مسلم قبرستان کمیٹی کے زیرِ انتظام ہے جس کی مجلس عاملہ ناگپور شہر کی تمام مساجد کے نمائندوں پر مشتمل ہوتی ہے۔ میں ۱۷اکتوبر ۱۹۹۶ء کو اس کمیٹی کا صدر بنایا گیا۔ بفضلہ تعالیٰ ہنوز اس منصب پر فائز ہوں۔ پہلے قبرستان ایک کھلے میدان میں تھا۔ اس کے مشرق میں بھانکھیڑے کی آبادی۔ جنوب مغرب میں انصار نگر کا کھلا علاقہ اور شمال میں ڈوب (تالاب) تھا۔ جب ڈوب کو پاٹ کر ڈوبی نگر بنا اور کھلے علاقے آباد ہونے لگے تو انتظامیہ کو اس کی گھیرا بندی کی فکر ہوئی۔ چنانچہ حاجی عبدالقادر صاحب کے دورِ صدارت میں کمیٹی کی آمدنی سے جنوب کی سمت دیوار بنائی گئی اور باقی سمتوں کی گھیرا بندی تار سے کی گئی۔ آفس اور مدرسے کے لیے ایک عمارت بھی تعمیر ہوئی۔ جب عبدالحی ناصر صاحب کا دورِ صدارت آیا تو شمال اور مشرق میں واقع بڑھتی ہوئی آبادی سے پیدا ہونے والے مسائل کو روکنے کے لیے عوامی چندے سے کافی کوششوں کے بعد دیوار بنوائی گئی۔ کچھ کارپوریٹروں نے اپنے فنڈ سے ڈامر کی سڑک بنوائی اور چند ایلکڑک پول لگوائے۔ اس کے باوجود بھی مسائل برقرار رہے۔ رات کے وقت اور بارش کے موسم میں لوگوں کو تکالیف کا سامنا کرنا پڑتا تھا۔ یہ پریشان کن صورتِ حال تھی۔ قبرستان کو سلیقے سے ڈیولپمنٹ کرنے کے لیے لاکھوں روپے کی ضرورت تھی۔ اس کی حصولیابی عوام سے بہت مشکل تھی۔
میں نے اپنے دورِ صدارت میں قبرستان کے ڈیولپمنٹ کی طرف فوری توجہ دی۔ اس کے لیے حکمتِ عملی سے کام لے کر جناب دتا میگھے(ایم پی) سے سات لاکھ روپے، جناب ولاس راؤ متموار (مرکزی وزیر حکومتِ ہند) سے ۲۸لاکھ روپے اور جناب حاجی انیس احمد (ریاستی وزیر حکومت مہاراشٹر ) سے ۴۰ لاکھ روپے حاصل کیے اورناگپور اپرومنٹ ٹرسٹ کے ماہر انجینئروں کے تیار کردہ ڈیولپمنٹ پلان کے مطابق قبرستان کا عظیم الشان صدر دروازہ، آفس کی خوبصورت عمارت متعدد سمنٹ روڈ،پارکنگ ، طہارت خانے اور دیوار وغیرہ تعمیر کروائی۔ ان کے علاوہ ۸۴فٹ بلند دوہائی ماسٹ لائٹ اور مرکیوری لائٹ کے کچھ پول بھی لگائے۔ اس سے پورا قبرستان محفوظ ہو گیا۔یہ شب میں روشنی سے جگمگانے لگا۔ بارش میں ہونے والی تکلیفوں سے بھی لوگوں کو نجات ملی۔ مذکورہ لیڈروں سے اتنی بڑی رقم حاصل کر لینا کوئی معمولی بات نہیں تھی۔ لیکن اللہ نے میری لاج رکھی۔ بات خالی نہ گئی۔ میں نے جب بھی اپنے علاقے کے ایم پی یا ایم ایل اے سے فنڈ کا مطالبہ کیا انھوں نے مجھ کو بخوشی دیا۔ اس کے لیے میں ان تینوں کا ممنون و مشکور ہوں۔
مجھ کو جتنی آسانی سے اتنی زبردست رقم حاصل ہوئی، ڈیولپمنٹ کے کام کو عملی شکل دینے کے لیے اتنی ہی زبردست مخالفت کا سامنا کرنا پڑا۔ دراصل کچھ لوگ اپنے مفاد کے لیے اس کام میں ہمیشہ رکاوٹ پیدا کرتے رہے۔ اس کے لیے انھوں نے کبھی اجتماعی لحاظ سے ہنگامہ کیا اور کبھی فتووں کا سہارا لیا۔ ایک دو موقعوں پر تو میرا گھیراؤ بھی کیا گیا لیکن میں ان مسائل کا تنہا مقابلہ کرتا رہا، کمیٹی کا ایک رکن بھی بجز محمد کلام کارپوریٹر کے سامنے نہیں آیا۔ عزیزم محمد کلام نے اس سلسلے میں میرا ہمیشہ دیانت داری سے ساتھ دیا۔ اب جب کہ ڈیولپمنٹ کا کام مکمل ہو چکا ہے تو ہر شخص قبرستان کی تعریف کر رہا ہے۔ میں بھی خوش ہوں کہ اللہ تعالیٰ نے میرے اس خواب کو پورا کیا جسے میں نے منصبِ صدارت قبول کرتے وقت دیکھا تھا۔	



مصنف کی اجازت اور تشکر کے ساتھ
ان پیج سے تبدیلی، تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com

