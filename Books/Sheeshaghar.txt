



شیشہ گھر 




جمشید مسرور 





خواب جیسے عمر کرب التوا میں ڈالنا

خواب جیسے عمر کرب التوا میں ڈالنا
ہم تہی دست ایک دن یا ایک شب ہو جائیں گے
حوصلے پست ایک دن یا ایک شب ہو جائیں گے
اپنا سامانِ سفر رستے میں ہی دے جائیں گے
بس وہی جو ساتھ لے کر جا سکے لے جائیں گے
آئینہ پھر ایک دن یا ایک شب لانا ہمیں
اور دیوار ہوا پر اس کو لٹکانا ہمیں!
اس کے پھر شانہ بشانہ سامنے آنا ہمیں
اک سمندر جس کے چڑھتے ہی چلے آنے کا شور
ریت کے گرنے ہواؤں کے بھپر جانے کا شور
پھر فراموشی کے ساحل کا سفر بھی آئے گا
کچھ جہاں بھولا نہ جائے اس سے ڈر بھی آئے گا



میں نے بہار کو گزرتے دیکھا ہے

میں نے بہار کو گزرتے دیکھا ہے
جو اپنے پیچھے اپنی سبز ہنسی چھوڑ گئی ہے
اس کا سورج سے ایک وعدہ ہے
ہوا کے شانے پر
ایک زاغِ آبی پر تول رہا ہے
وہ تارِ نظر پر گرا
وہ تارِ نظر جہاں آسماں
شب و روز کو پلٹا دیتا ہے
اور روشنی کی زنجیریں کاٹتا ہے
یہ سب ایسے ہے
جیسے کوئی الوادع کہے
ہمارے کمرے جل رہے ہیں

ہم یہاں اپنی یادیں نہیں چھوڑیں گے
اور یہ سب ایسے ہے
جیسے اس میں ایک رمق مسّرت کی بھی ہو
مسّرت
جو غم کا مرکزی نقطہ ہے
ہم یوں ملتے ہیں اس عجیب رات کو
جس نے لباسِ نور پہن رکھا ہے
میں جس کو محبت کہتا ہوں
وہ یوں ہی تو 
اپنی طاقتور مرضی کا اظہار کرتی ہے۔ 


ایک شب اپنے دریچے میں کھڑے تھے۔ جاناں


ایک شب اپنے دریچے میں کھڑے تھے۔ جاناں
اور باہر کے اندھیرے سے کوئی دیکھے تو
اپنے چہرے تھے جو کھڑکی میں جڑے تھے جاناں
مجھ کو تو معلوم ہے خوں اپنا بس اک دائرہ ہے
درد کا کھیل فقط لمحہ موجود کا ہے
پچھلی تاریخ سے آغاز نہیں ہو سکتا
بھول جاؤں تو کوئی انداز نہیں ہو سکتا
بھول جاؤں تو کوئی یاد نئی آئے گی
یہ کوئی حل کوئی انداز نہیں ہو سکتا
اب بھی آئی ہے بہار آ کے چلی جائے گی
مجھ کو معلوم ہے خوں اپنا بس اک دائرہ ہے
اتفاقاً کبھی میں پیدا ہوا تھا جیسے
جب مری موت بھی آئے گی یونہی آئے گی



شیشہ گھر رات میں چمکتا ہے

شیشہ گھر رات میں چمکتا ہے
شہر بھر میں یہی ہے اک ہوٹل 
اپنے کمرے کی ایک کھڑکی ہے
کوئی پرندہ ہٹا کے تکتا ہے

ہاں اترنا ہے اس جگہ مجھ کو
دیکھتے ہو اسے جو دیکھ سکو
میری آنکھوں سے غم جھلکتا ہے
سن رہے ہو اسے جو سن پاؤ
میرے ہنسنے کی ہے صدا ایسی
جیسے آنسو کوئی چھلکتا ہے
تم چلے جانا اپنی راہوں پر
میں مجسم ہوں درد کی تصویر

رہگزر، رات اور گھڑی میری
رک گئی ہے کہاں پہ یہ آ کر
ایک نا ممکن العمل ساعت
مجھ کو اس میں دکھائی دیتی ہے
رات ہر سو سنائی دیتی ہے 
اور اٹیچی مرا۔ مرا ساتھی
ساتھ جس کو اٹھائے پھرتا ہوں
تھک گیا ہوں کہیں پہ کھو جاؤں
لگ کے پٹڑی کے ساتھ سو جاؤں
تیری سوچیں مجھے سنائیں گی
تیرے دل کے پلٹ کے آنے کی
پٹڑیوں سے صدائیں آئیں گی



دل نے اس دھار پہ کٹنا چاہا


دل نے اس دھار پہ کٹنا چاہا
میں نے دریا سے لپٹنا چاہا
جب میرے ہاتھ سے وہ بہہ نکلا
میں نے یکبار لپک کر اس پر
سرِ مہتاب ہے وہ طاس جہاں
دل بچھڑتے ہیں جدا ہوتے ہیں

میں نے پتھر کو پکڑنا چاہا
اور وہ ڈوب گیا دریا میں
میرے ہاتھوں میں بھنور بھر آیا
چاند نے آ کے مجھے چھڑوایا

میں نے ہر جلوہ رم خوردہ کو
اپنے ہاتھوں میں جکڑنا چاہا
تم نے پھیلائے تھے بازو اپنے
جیسے اک صبح شناسائے طرب
ایک خاموش حریری پل میں
ایسے ساحل سے جہاں خواب ابھی
واقعہ ہونے نہیں پائے ہیں



سرحدیں اب بدل چکیں یارو

سرحدیں اب بدل چکیں یارو
سرحدوں کا کوئی وجود نہیں
دور مغرب میں آسماں جیسے
گر گیا ہو تہ سمندر میں
سیلِ آب بلا بلند ہوا
مردہ تاروں کو چھوڑ کر پیچھے
منظر سر بلندی افلاک 
ایک ہی لقمہ زقند ہوا

ایک دست بریدہ اٹھتا ہے
بجلیاں جس کی انگلیوں میں ہیں
چاروں جانب اشارہ کرتا ہے
روشنی کی زبان بند ہوئی
تیرگی کا کھلا ہے دروازہ 
مجھ کو آنے لگے نظر ہر سمت
نئی تاریکیوں کے تہ خانے
مڑ کے آئینہ دیکھتا ہوں میں
پشت ہے میرے عکس کی اس میں
اور میں ایک سائے کی صورت 
خانہ آئینہ میں جاتا ہوں
جس میں اب جا چکا ہوں اور درپیش
ایک دیوارِ آب پاتا ہوں




قید تنہائی میں ہے ذات مری


قید تنہائی میں ہے ذات مری
شاذونادر کبھی ہوتی ہے ملاقات مری
ایسے لمحات بھی آتے ہیں کہ جب
مڑ کے تکنے کی بھی ہمت نہیں ہوتی مجھ میں
ایسے لگتا ہے کہ جس طرح کسی جادو سے
نقطہ ماسکہ میں شہر سمٹ آیا ہو
اور ہر چیز عیاں۔ اور عیاں ہو جائے 
شب میں ہو ہالہ مہتاب زمستاں جیسے
اجرتی قاتل بے درد کا ہو دشنہ عریاں جیسے 
جیسے خاموش ہو سورج کا سٹیتھو اسکوپ
بند ہو شدت غم سے لب یزداں جیسے
مختصر وقت ملاقات ملا ہے مجھ کو
دم آگاہی تحقیق کہاں سے لاؤں
خود سے مل لینے کی توفیق کہاں سے لاؤں
ایستادہ کبھی آئینے کے باہر بھی میں
منتظر ہوں اسی آئینے کے اندر بھی میں
اور چلی آتی ہے ہر چیز 
قریب۔ اور قریب


جب حشر کا دن آئے گا


جب حشر کا دن آئے گا"
"اس وقت دیکھا جائے گا
جیتا ہوں ایسے بوجھ کے
نیچے ابھی تک جو نہیں
اور اس کے نیچے بھی نہیں
ہونے کو ہو سکتا تھا جو
ہر شے یہاں معدوم ہے
جیسے بڑھا کر ہاتھ کو
چاہوں تو چھو سکتا ہوں میں
اپنی ہی مرگِ ذات کو
تتلی پکارے جس طرح
شمشیر جیسے بوسہ دے





ہر ایک چیز پرانی ہے جس طرح ہر چیز



ہر ایک چیز پرانی ہے جس طرح ہر چیز
نئے وجود میں اپنا اعادہ کرتی ہے
ہوائے خاک بسر جیسے موسم گل میں
غبار رنگ سے تزئینِ جادہ کرتی ہے

کچھ اس طرح ہے کہ جیسے کسی ڈرامے میں
وہ ہی سٹیج ہو پردے وہی ہوں ہال وہی
وہی کہانی وہی ہوں مکالمے سارے
وہ ہی لباس، تماشا وہی خیال وہی

مگر کبھی کبھی ممکن ہے یوں بھی ہو جائے 
نئے ہوں چہرے مگر ان پہ ہو سوال وہی
نئے ہوں گردن و شانہ مگر ہوشال وہی
ھزار مرحلہ نو مگر مآل وہی

تمام کرسیاں خالی ہیں ہال میں جیسے 
قدم قدم چلا جاتا ہوں درمیاں ان کے
یہ وقفہ ہے اور اسے شو سمجھ رہا ہوں میں



کبھی اس شہر میں ہم بھی نکلتے تھے


کبھی اس شہر میں ہم بھی نکلتے تھے
جہاں ہر شے اچانک اجنبی۔ ناآشنا ٹھہری
جہاں ہم بھی اچانک بے نشاں اور بے صدا ٹھہرے
کبھی ان راستوں پر ہم بھی چلتے تھے
چراغ اپنی محبت کے انہی راہوں پہ جلتے تھے
جہاں ہر سمت مائیں کھڑکیوں میں مسکراتی تھیں

پرندے آ کے سوتے تھے پپوٹوں پر
یہیں پر اپنے قدموں کی صدا سنتے ہیں
جو آہستہ آہستہ کہیں گم ہوتی جاتی ہے
چلو ڈھونڈیں وہ گلیاں
جن میں اکثر ہم چھپا کرتے تھے اور پھر مل بھی جاتے تھے
ذرا سا ہاتھ چھونے سے بدن پھولوں کی صورت کھل بھی جاتے تھے
ہم ان کو ڈھونڈتے ہیں ڈھونڈ ہی لیتے تھے جو ہم کو
پرندوں کے مگر ہم کو فقط سائے ہی ملتے ہیں
نہ خنجر کند ہوتے ہیں نہ دل کے زخم سلتے ہیں

چلے جاتے ہیں اور ہم دیکھتے جاتے ہیں راہوں میں
دریچوں نے صلیبیں ہی صلیبیں تان رکھی ہیں
ہوئے جاتے ہیں منظر سب کے سب گم سسکیوں میں اور آہوں میں 
یونہی چلتے ہوئے
یہیں اس شہر سے معدوم ہو جائیں گے ہم اک دن
یہیں اس شہر میں
اک دن کبھی پیدا ہوئے تھے ہم
٭٭٭

شاعر کی اجازت سے
ٹائپنگ: ماورا۔ تدوین اور ای بک: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ داٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org,  http://kitaben.ifastnet.com,  http://kutub.250free.com 

