


کارِ ز یاں 


عالم خورشید




 مصنف کی دیگر تصانیف  
٭٭٭    نئے  موسم کی تلاش  (شعری مجموعہ) ۱۹۸۸
٭٭٭    زہر گل  (شعری مجموعہ) ۱۹۹۸
٭٭٭    خیال آباد  (شعری مجموعہ) ۲۰۰۳
٭٭٭    ایک دریا خواب میں   (ہندی شعری مجموعہ) ۲۰۰۵
٭٭٭    پرویز شاہدی حیات اور کارنامے   (مرتب)۲۰۰۶


انتساب

پروفیسر  شہریار،
پروفیسر جابر حسین
  او ر 
پروفیسر عبدالصمد
   کی نذر




خُدا! اُنہیں  بھی ہو توفیق اِس عبادت کی
محبتّوں  کو جو کارِ زیاں  سمجھتے  ہیں 








مرے  حصار سے  باہر بلا رہا ہے  مجھے 
کوئی حسین سا منظر بلا رہا ہے  مجھے 

جہاں  مقیم تھا میں  ایک اجنبی کی طرح
وہی مکان اب اکثر بلا رہا ہے  مجھے 

جو تھک کے  بیٹھ گیا ہوں  میں  بیچ رستے  میں 
تو اب وہ میل کا پتھر بلا رہا ہے  مجھے 

ہوا ہے  تشنہ لبی سے  معاہدہ میرا
عبث ہی روز سمندر بلا رہا ہے  مجھے 

بجھا دئے  ہیں  اسی نے  کئی چراغ مرے 
جو ایک شمع جلا کر بلا رہا ہے  مجھے 

وہ جانتا ہے  میں  اس کے  ستم کا خوگر ہوں 
سو بار بار ستمگر بلا رہا ہے  مجھے 

بلا رہا ہے  تو کھل کر کبھی بلائے  وہ
بس اک اشارے  سے  اکثر بلا رہا ہے  مجھے 

دیارِ غیر میں  رہتا ہوں  میں  مگر عالمؔ
ہر ایک لمحہ مرا گھر بلا رہا ہے  مجھے 
٭٭٭






ہمیشہ دل میں  رہتا ہے  کبھی گویا نہیں  جاتا
جسے  پایا نہیں  جاتا، اُسے  کھویا نہیں  جاتا

کسی کی جستجو ہی خاک چھنواتی ہے  دُنیا کی
یوں  ہی بحر و بیاباں  میں  دلِ جویا نہیں  جاتا

عجب سی گونج اٹھتی ہے  در و دیوار سے  ہر دم
یہ خوابوں  کا خرابہ ہے  یہاں  سویا نہیں  جاتا

کچھ ایسے  زخم ہیں  جن کو سبھی شاداب رکھتے  ہیں 
کچھ ایسے  داغ ہیں  جن کو کبھی دھویا نہیں  جاتا

بہت ہنسنے  کی عادت کا یہی انجام ہوتا ہے 
کہ ہم رونا بھی چاہیں  تو میاں  رویا نہیں  جاتا

ذرا سوچو! یہ دُنیا کس قدر بے  رنگ ہو جاتی
اگر آنکھوں  میں  کوئی خواب ہی بویا نہیں  جاتا

نہ جانے  اب محبت پر پڑی افتاد کیا عالمؔ
کہ اہلِ دل سے  دل کا بوجھ بھی ڈھویا نہیں  جاتا
٭٭٭









کہیں  پہ جسم کہیں  پر خیال رہتا ہے 
محبتوں  میں  کہاں  اعتدال رہتا ہے 

فلک پہ چاند نکلتا ہے او ر دریا میں 
بلا کا شور، غضب کا اُبال رہتا ہے 

دیارِ دل میں  بھی آباد ہے  کوئی صحرا
یہاں  بھی وجد میں  رقصاں  غزال رہتا ہے 

چھپا ہے  کوئی فسوں گر سَراب آنکھوں  میں 
کہیں  بھی جاؤ اسی کا جمال رہتا ہے 

تمام ہوتا نہیں  عشقِ ناتمام کبھی
کوئی بھی عمر ہو یہ لازوال رہتا ہے 

وصالِ جسم کی صورت نکل تو آتی ہے 
دلوں  میں  ہجر کا موسم بحال رہتا ہے 

خوشی کے  لاکھ وسائل خرید لو عالمؔ 
دلِ شکستہ مگر پُر ملال رہتا ہے 
٭٭٭







تھپک تھپک کے  جنہیں  ہم سلاتے  رہتے  ہیں 
وہ خواب ہم کو ہمیشہ جگاتے  رہتے  ہیں 

اُمیدیں  جاگتی رہتی ہیں  سوتی رہتی ہیں 
دریچے  شمع جلاتے  بجھاتے  رہتے  ہیں 

نہ جانے  کس کا ہمیں  انتظار رہتا ہے 
کہ بام و در کو ہمیشہ سجاتے  رہتے  ہیں 

کسی کو ڈھونڈھتے  ہیں  ہم کسی کے  پیکر میں 
کسی کا چہرہ کسی سے  ملاتے  رہتے  ہیں 

وہ نقشِ خواب مکمل کبھی نہیں  ہوتا
تمام عمر جسے  ہم بناتے  رہتے  ہیں 

اسی کا عکس ہر اک رنگ میں  جھلکتا ہے 
وہ ایک درد جسے  سب چھپاتے  رہتے  ہیں 

ہمیں  خبر ہے  کبھی لوٹ کر نہ آئیں  گے 
گئے  دنوں  کو مگر ہم بلاتے  رہتے  ہیں 

یہ کھیل صرف تمہیں  کھیلتے  نہیں  عالمؔ
سبھی خلأ میں  لکیریں بناتے  رہتے  ہیں 
٭٭٭






قربتوں  کے  بیچ جیسے  فاصلہ رہنے  لگے 
یوں  کسی کے  ساتھ رہ کر سب جُدا رہنے  لگے 

کس توقع پر کسی سے  آشنائی کیجئے 
آشنا چہرے  بھی تو ناآشنا رہنے  لگے 

دستکیں  تھکنے  لگیں، کوئی بھی در کھلتا نہیں 
کیا پتہ اب کس جگہ اہلِ وفا رہنے  لگے 

ایک مدّت سے  مقفّل ہے  مرے  دل کا مکاں 
عین ممکن ہے  یہاں  کوئی بلا رہنے  لگے 

رنگ و روغن بام و در کے  اڑ ہی جاتے  ہیں  میاں 
جب کسی کے  گھر میں  کوئی دوسرا رہنے  لگے 

ہجر کی لذّت ذرا اس کے  مکیں  سے  پوچھئے 
ہر گھڑی جس گھر کا دروازہ کھلا رہنے  لگے 

عشق میں  تہذیب کے  ہیں او ر ہی کچھ فلسفے 
تجھ سے  ہو کر ہم خفا خود سے  خفا رہنے  لگے 

پھر پرانی یاد کوئی دل میں یوں رہنے  لگی
اک کھنڈر میں  جس طرح جلتا دیا رہنے  لگے 

آسماں  سے  چاند اترے  گا بھلا کیوں  خاک پر
تم بھی عالمؔ واہموں  میں  مبتلا رہنے  لگے 
٭٭٭






ہر گھر میں  کوئی تہہ خانہ ہوتا ہے 
تہہ خانے  میں  اک افسانہ ہوتا ہے 

کسی پرانی الماری کے  خانوں  میں 
یادوں  کا انمول خزانہ ہوتا ہے 

رات گئے  اکثر دل کے  ویرانوں  میں 
اک سائے  کا آنا جانا ہوتا ہے  

بڑھتی جاتی ہے  بے  چینی ناخن کی
جیسے  جیسے  زخم پرانا ہوتا ہے 

دل روتا ہے  چہرا ہنستا رہتا ہے  
کیسا کیسا فرض نبھانا ہوتا ہے 

زندہ رہنے  کی خاطر ان آنکھوں  میں 
کوئی نہ کوئی خواب سجانا ہوتا ہے 

تنہائی کا زہر تو وہ بھی پیتے  ہیں 
جن لوگوں  کے  ساتھ زمانہ ہوتا ہے 

صحرا سے  بستی میں  آ کر بھید کھلا
دل کے  اندر ہی ویرانہ ہوتا ہے 

سرمستی میں  یاد نہیں  رکھتا کوئی
بزم سے  اُٹھ کر واپس جانا ہوتا ہے 
٭٭٭






توڑ کے  اس کو برسوں  رونا ہوتا ہے 
دل شیشے  کا ایک کھلونا ہوتا ہے 

محفل میں  سب ہنستے  گاتے  رہتے  ہیں 
تنہائی میں  رونا دھونا ہوتا ہے 

کوئی جہاں  سے  روز صدائیں  دیتا ہے 
ہر دل میں  اک ایسا کونا ہوتا ہے 

بے  مطلب کی چالاکی ہم کرتے  ہیں 
ہو جاتا ہے  جو کچھ ہونا ہوتا ہے 

دو پل کی شہرت میں  بھولے  جاتے  ہو
جو پایا ہے  اس کو کھونا ہوتا ہے 

دُنیا حاصل کرنے  والوں  سے  پوچھو
اس چکّر میں  کیا کیا کھونا ہوتا ہے 

سنتا ہوں  اُن کو بھی نیند نہیں  آتی
جن کے  گھر میں  چاندی سونا ہوتا ہے 

خود ہی اپنی شاخیں  کاٹ رہے  ہیں  ہم
کیا بستی میں  جادو ٹونا ہوتا ہے  

کانٹے  وانٹے  چبھتے  رہتے  ہیں عالمؔ
لیکن ہم کو پھول پرونا ہوتا ہے 
٭٭٭






کیا ساتھ مرے  کوئی بلا چلنے  لگی ہے 
پرچھائیں  بھی اب مجھ سے  جدا چلنے  لگی ہے 

موسم کی ادا میری سمجھ میں  نہیں  آتی
صرصر کی طرح بادِ صبا چلنے  لگی ہے 

آتی ہی نہیں  میرے  خرابے  کی طرف وہ
اب چال کوئی اور گھٹا چلنے  لگی ہے 

میں  پلکیں  بچھائے  ہوئے  بیٹھا تو اِدھر ہوں  
سنتا ہوں  اُدھر تازہ ہوا چلنے  لگی ہے 

خاطر میں  نہیں  لاتے  خریدار کو اپنے 
لگتا ہے  دکاں  اُن کی ذرا چلنے  لگی ہے 

ہر سانس میں  اب اس کی دھمک سننے  لگا ہوں 
شہ رگ میں  مری کوئی صدا چلنے  لگی ہے 

ہم دور ہوئے  جاتے  ہیں  ہر لمحہ خدا سے 
کس راہ پہ اب خلقِ خدا چلنے  لگی ہے 

شہروں  میں  اسے  کیسا مرض ہو گیا عالمؔ
دوچار قدم پیچھے  وفا چلنے  لگی ہے 
٭٭٭







چھوٹی سی ایک بات نے  رسوائی کی مری
اس نے  ذرا سی حوصلہ افزائی کی مری

جی چاہتا نہیں  ہے  کسی اور سے  ملوں 
اچھی سزا ہے  تم سے  شناسائی کی مری

لوگوں  کے  اس ہجوم میں  ایسا کوئی تو ہو
جس کو خبر ہو بھیڑ میں  تنہائی کی مری

کیا سر کئے  ہیں  معرکے  یہ جانتے  ہیں  سب
دل جانتا ہے  ٹھوکریں  دانائی کی مری

پتھر چلائے  سب نے  بھلے  کام جب کئے 
لیکن بُرا کیا تو پذیرائی کی مری

اک آنکھ تھی سو بس گیا اندھوں  کے  شہر میں 
ہر سمت دھوم مچ گئی بینائی کی مری

کھلنے  لگے  ہیں  بند قبا زخم زخم کے 
کچھ اس ادا سے  اس نے  مسیحائی کی مری

میں  کچھ بھی اس کے  سامنے  عالمؔ نہ کہہ سکا
شہرت عبث ہے  قوتِ گویائی کی مری
٭٭٭






اک شب کسی مکاں  میں  جو مہمان ہو گیا
میں  اپنے  گھر میں  بے  سرو سامان ہو گیا

عرصہ لگا تھا اس کو بنانے  میں  خواب زار
کیا باغ تھا جو پل میں  بیابان ہو گیا

بیزار صرف میں  ہی نہیں  طرزِ شہر سے 
میری ادا سے  شہر بھی ہلکان ہو گیا

سادہ دلی کو چھین رہا تھا مرا شعور
اچھا ہوا کہ پھر سے  میں  نادان ہو گیا

بدلا ذرا سا زاویہ میں  نے  خیال کا
دشوار تھا جو راستہ آسان ہو گیا

اس بت میں  جان آ تو گئی ہے  کسی طرح  
لیکن میں  کارِ خیر میں  بے  جان ہو گیا

آیا تھا مجھ سے  ملنے  وہ مہمان کی طرح
پھر کیوں  تکلفات سے  حیران ہو گیا

حیرانی کیوں  ہمیں  ہے  ہر اک لمحہ گھات پر
دشمن ہی جب ہمارا نگہبان ہو گیا

عالمؔ جی لوٹ آیا ہوں  کٹیا میں  دھیان کی
اک پل میں  سنکٹوں  کا سمادھان ہو گیا
٭٭٭






شاید وہ آج بھی ہے  مرے  انتظار میں 
جلتا ہے  اک چراغ ابھی کوئے  یار میں 

شام وصال تو ہی نظر پھیرتی رہی
ہم تو کھڑے  ہوئے  تھے  تری رہگزار میں 

رشتوں  کی بے  حسی نے  اکیلا کیا ہمیں 
خوش باش کب ہیں  ہم بھی انا کے  حصار میں 

کس کو بھلائیں  کس کی مسیحائی ہم کریں 
آتے  نہیں  ہیں  زخم ہمارے  شمار میں 

جا اے  شبِ فراق! کسی اور سمت جا
اب لطف ہم کو آتا نہیں  انتظار میں 

میں  جانتا ہوں  ابر تو جنگل کے  ہیں  اسیر
پھر بھی بلا رہا ہوں  اُنہیں  ریگزار میں 

اس کے  سبب ہی ٹوٹ گیا پھر معاہدہ
شامل نہیں  تھی شرط جو قول و قرار میں 

پت جھڑکی رُت ہی اپنے  لئے  سازگار تھی
پھر زخم لہلہائیں  گے  عالمؔ بہار میں 
٭٭٭







ترے  خیال کو زنجیر کرتا رہتا ہوں 
میں  اپنے  خواب کی تعبیر کرتا رہتا ہوں 

تمام رنگ ادھورے  لگے  ترے  آگے  
سو تجھ کو لفظ میں  تصویر کرتا رہتا ہوں 

جو بات دل سے  زباں  تک سفر نہیں  کرتی
اسی کو شعر میں  تحریر کرتا ہوں 

دکھوں  کو اپنے  چھپاتا ہوں  میں  دفینوں  سا
مگر خوشی کو ہمہ گیر کرتا رہتا ہوں 

گزشتہ رُت کا امیں  ہوں  نئے  مکان بھی میں 
پرانی اینٹ سے  تعمیر کرتا رہتا ہوں 

مجھے  بھی شوق ہے  دُنیا کو زیر کرنے  کا
میں  اپنے  آپ کو تسخیر کرتا رہتا ہوں 

زمین ہے  کہ بدلتی نہیں  کبھی محور
میں  کیسی کیسی تدابیر کرتا رہتا ہوں  

جو میں  ہوں  اس کو چھپاتا ہوں  سارے  عالمؔ سے 
جو میں  نہیں  ہوں  وہ تشہیر کرتا رہتا ہوں 
٭٭٭






اب چھت پہ کوئی چاند ٹہلتا ہی نہیں  ہے 
دل میرا مگر پہلو بدلتا ہی نہیں  ہے 

کب سے  میں یہاں بیٹھا ہوں اک دھونی رمائے 
بت ہے  کہ شوالے  سے  نکلتا ہی نہیں  ہے 

سونے  کی جگہ روز بدلتا ہوں  میں  لیکن
اک خواب کسی طرح بدلتا ہی نہیں  ہے 

خلوت ہو کہ جلوت ہو مجھے  لگتے  ہیں  یکساں 
جی میرا کہیں  بھی تو بہلتا ہی نہیں  ہے 

پھر پھوٹ گیا سوتا کوئی میری جبیں  سے 
پتھر سے  مگر چشمہ ابلتا ہی نہیں  ہے 

رکھتا ہوں  کہاں  راز کوئی دل میں  چھپا کر
یہ بوجھ کبھی مجھ سے  سنبھلتا ہی نہیں  ہے 

ہنگامہ مجھے  کرنا نہیں  آتا ہے  لیکن
اک تیر مرے  دل سے  نکلتا ہی نہیں  ہے 

کیا کھوٹ ہے  اس دور کے  بازار میں  عالمؔ
کیوں  سکّہ کھرا کوئی بھی چلتا ہی نہیں  ہے 
٭٭٭







کس  لمحے  ہم تیرا دھیان نہیں  کرتے  
ہاں ! کوئی عہد و پیمان نہیں  کرتے 

ہر دم تیری مالا جپتے  ہیں  لیکن
گلیوں  کوچوں  میں  اعلان نہیں  کرتے 

اپنی کہانی دل میں  چھپا کر رکھتے  ہیں 
دنیا والوں  کو حیران نہیں  کرتے 

اک کمرے  کو بند رکھا ہے  برسوں  سے 
وہاں  کسی کو ہم مہمان نہیں  کرتے 

اک جیسا دکھ مل کر بانٹا کرتے  ہیں 
اک دوجے  پر ہم احسان نہیں  کرتے 

کچھ رستے  مشکل ہی اچھے  لگتے  ہیں 
کچھ رستوں  کو ہم آسان نہیں  کرتے 

رستے  میں  جو ملتا ہے  مل لیتے  ہیں 
اچھے  بُرے  کی اب پہچان نہیں  کرتے 

جی کرتا ہے  بھالو، بندر نام رکھیں 
کون سی وحشت ہم انسان نہیں  کرتے 

عالمؔ اس کے  پھول تو کب کے  سوکھ گئے 
کیوں  تازہ اپنا گلدان نہیں  کرتے 
٭٭٭
 





منتشر پل میں  مرے  گھر کا دروبست ہوا
وقت کا جو بھی ہوا کھیل زبردست ہوا 

دل جو یک لخت اُسے  سونپ دیا تھا میں  نے 
سو بچھڑنے  کا تماشہ بھی بہ یک دست ہوا

شور تھا چاروں  طرف میری بلا نوشی کا
چند قطروں  سے  بھلا کیسے  میں  بدمست ہوا

کاغذی پَر لئے  نکلا تھا میں  سورج چھونے 
اپنی بربادی میں  خود میں  بھی تو ہم دست ہوا

سارے  حربے  ہوئے  بیکار مرے  دشمن کے 
میرے  سینے  میں  مرا تیر ہی پیوست ہوا

خوب معلوم ہے  اوقات تری مٹھی کی
جاتے  جاتے  تو سکندر بھی تہی دست ہوا

دل تھا آزاد تو آزاد تھا میں  بھی عالمؔ
یہ پرندہ بھی کسی جال میں  پر بست ہوا
٭٭٭







کیا سحر تیرے  عارض و لب کے  نہیں  رہے 
اب رنگ ہی وہ شعر و ادب کے  نہیں  رہے 

باقی نہیں  ہے  ہجر کے  نغموں  میں  وہ کسک
وہ زمزمے  بھی وصل کی شب کے  نہیں  رہے 

وحشت میں  کوئی خاک اڑائے  بھی کیوں  بھلا
جب مسئلے  ہی ترک و طلب کے  نہیں  رہے 

عیش و طرب کی شرط پہ زندہ ہیں  رابطے 
رشتے  کہیں  بھی درد و تعب کے  نہیں  رہے 

تعبیر کس کو ڈھونڈھنے  آئی ہے  اب یہاں 
آنکھوں  کے  سارے  خواب تو کب کے  نہیں رہے 

اے  شہر بد حواس! میں  تنہا نہیں  اداس
یاں  چین اور قرار تو سب کے  نہیں  رہے 

اٹھتی ہے  کیوں  ہماری طرف سب کی انگلیاں 
اطوار تو کسی کے  بھی ڈھب کے  نہیں  رہے 

میری زباں  تراش کے  عالمؔ وہ خوش ہے  یوں 
امکان جیسے  شور و شغب کے  نہیں  رہے 
٭٭٭







إکسے  ہم اپنی کہانی سنائے  جاتے  ہیں 
مہکتے  پھول ندی میں  بہائے  جاتے  ہیں 

ہمیں  پہنچنا نہیں  جب کسی کنارے  پر
تو کیوں  ہمیشہ سفینے  بنائے  جاتے  ہیں 

چمک رہی ہے  کوئی شئے  ہماری مٹّھی میں 
نہ جانے  کیا ہے  اسے  ہم چھپائے  جاتے  ہیں 

دیار شب میں  اجالا بہت ضروری ہے 
کہیں  چراغ کہیں  دل جلائے  جاتے  ہیں 

ہمیں  نہ دیکھنا آیا تو کیا خطا ان کی
ہتھیلی پر وہ ستارے  دکھائے  جاتے  ہیں 

گھروں  میں  چاند ستارے  سجا لئے  ہم نے 
تو کیوں  دلوں  میں  اندھیرے  سمائے  جاتے  ہیں 

کھنڈر میں  اب کوئی پرچھائیں  تو نہیں  رہتی 
یہ سائے  کس کے  تعاقب میں  آئے  جاتے  ہیں 

ہمیں  بنائیں  گے  صورت کوئی نئی عالمؔ
ابھی تو آب پہ نقشے  بنائے  جاتے  ہیں 
٭٭٭





ترکیب عناصر میں  خلل دیکھ رہا ہوں 
اب نیزوں  پہ میں  کھلتے  کنول دیکھ رہا ہوں 

محور تو کہیں  بدلا نہیں  اپنی زمیں  کا
ہر شئے  میں  عجب رد و بدل دیکھ رہا ہوں 

کچھ اور تقاضے  ہیں  مری ارض وطن کے 
لیکن میں  فقط ردّ عمل دیکھ رہا ہوں 

پھر لوٹ کے  آئی ہے  فضا دشت و جبل کی
پھر آج میں  گزرا ہوا کل دیکھ رہا ہوں 

ہوتی ہی نہیں  ختم شبِ غم کی کہانی
صدیوں  میں  بدلتا ہوا پل دیکھ رہا ہوں 

دائم تو یہاں  کچھ بھی نہیں  ہے  مگر اب کے 
میں  شامِ ابد، صبحِ ازل دیکھ رہا ہوں 

پھینکا تھا کبھی پھول کسی شعلے  کی جانب
اب شعلے  کا میں  حسن عمل دیکھ رہا ہوں 

میں  کیسے  کسی اور کو الزام دوں  عالمؔ
جب خود میں  خرابی کے  علل دیکھ رہا ہوں 
٭٭٭






چلی ہے  کیسی ہوا شوق خود نمائی کی
کہ گونج اٹھنے  لگی ہر طرف خدائی کی 

منا رہے  ہیں  سبھی جشن کامیابی کا
چھپا رہے  ہیں  کہانی شکستہ پائی کی

دلِ اسیر کو سمجھا رہا ہوں  مدّت سے 
بہت ہیں  صورتیں  اس قید سے  رہائی کی

مجھے  ہی شوق رہا سُر میں  سُر ملانے  کا
کہاں  کسی نے  کبھی میری ہمنوائی کی

کچھ اس ادا سے  نبھاتا رہا ہے  یار مرا
کسی کے  ساتھ وفا کی نہ بے  وفائی کی

دکھا کے  ایک جھلک منظرِ وصال گیا
قریب آنے  لگیں  منزلیں  جدائی کی

بس ایک پل میں  فضا اجنبی ہوئی کیسے 
کھِلی ہوئی تھی ابھی دھوپ آشنائی کی

بھٹک رہا ہوں  اکیلا میں  دشت میں  عالمؔ
سزائیں  کاٹ رہا ہوں  گریز پائی کی
٭٭٭






کیوں  آنکھیں  بند کر کے  رستے  میں  چل رہا ہوں 
کیا میں  بھی رفتہ رفتہ پتھر میں  ڈھل رہا ہوں 

چاروں  طرف ہیں  شعلے، ہمسائے  جل رہے  ہیں 
میں  گھر میں  بیٹھا بیٹھا بس ہاتھ مل رہا ہوں 

میرے  دھوئیں  سے  میری ہر سانس گھٹ رہی ہے 
میں  راہ کا دیا ہوں او ر گھر میں  جل رہا ہوں 

آنکھوں  پہ چھا گیا ہے  کوئی طلسم شاید
پلکیں  جھپک رہا ہوں  منظر بدل رہا ہوں 

تبدیلیوں  کا نشّہ مجھ پر چڑھا ہوا ہے 
کپڑے  بدل رہا ہوں  چہرہ بدل رہا ہوں 

اس فیصلے  سے  خوش ہیں  افراد گھر کے  سارے 
اپنی خوشی سے  کب میں  گھر سے  نکل رہا ہوں 

ان پتھروں  پہ چلنا آ جائے  گا مجھے  بھی
ٹھوکر تو کھا رہا ہوں  لیکن سنبھل رہا ہوں 

کانٹوں  پہ جب چلوں  گا رفتار تیز ہو گی
پھولوں  بھری روش پر بچ بچ کے  چل رہا ہوں 

چشمے  کی طرح عالمؔ اشعار پھوٹتے  ہیں 
کوہِ گراں  کی صورت میں  بھی ابل رہا ہوں 
٭٭٭






ہر خطّۂ زمیں  کو شاداب دیکھتا ہوں 
کیا خوب دیکھتا ہوں  جب خواب دیکھتا ہوں 

یہ سچ اگر کہوں  گا سب لوگ ہنس پڑیں گے 
صحرا میں  چاروں  جانب سیلاب دیکھتا ہوں 

اس بات سے  مجھے  بھی حیرانی ہو رہی ہے  
میں  دن میں  بھی فلک پر مہتاب دیکھتا ہوں 

میرا پرانا رشتہ دریا سے  آج بھی ہے 
لہروں  کو اپنی خاطر بے  تاب دیکھتا ہوں 

موجوں  سے  کھیلتی تھیں جو کشتیاں  بھنور میں 
اب ان کو ساحلوں  پر غرقاب دیکھتا ہوں 

سارے  مکین باہر سڑکوں  پہ بھاگتے  ہیں 
گھر گھر میں  بے  گھری کے  اسباب دیکھتا ہوں 

مجھ کو یقیں  نہیں  ہے  انسان مر چکا ہے 
انسانیت کو لیکن کمیاب دیکھتا ہوں 

دل کی کشادگی میں  شاید کمی ہوئی ہے 
اپنے  قریب کم کم احباب دیکھتا ہوں 

دریا کی سیر کرتے  گزری ہے  عمر عالمؔ
خشکی پہ بھی چلوں  تو گرداب دیکھتا ہوں 
٭٭٭






بدل رہی ہے  ہر اک چیز تجربے  کے  ساتھ
بدل رہا ہوں  میں  خود کو بھی آئینے  کے  ساتھ

میں  ڈر رہا ہوں  نئی رہ گزر پہ چلتے  ہوئے 
بدل نہ جائیں  منازل بھی راستے  کے  ساتھ

اکیلا چلنے  لگا ہوں  کہ سُست رو ہوں  میں 
گزارہ ہوتا نہیں  میرا قافلے  کے  ساتھ

میں  ٹوٹ جاتا ہوں  کیوں  آ کے  منزلوں  کے  قریب
سفر شروع تو کرتا ہوں  حوصلے  کے  ساتھ

مرے  سفر کا بھی کوئی تو ضابطہ ہو گا
زمین گھومتی ہے  ایک سلسلے  کے  ساتھ

مرے  ہی خواب سے  اس کا ہے  کوئی رشتہ کیا
یہ شہر جاگتا ہے  میرے  جاگنے  کے  ساتھ

اسی کے  ساتھ ہوا دن میں  رائگاں  میں  بھی
تمام رات جلا ہوں  میں  جس دئے  کے  ساتھ

فقیر شہر ہیں  اب اختیار کیا اپنا
گزر رہی ہے  ہماری بھلے  برے  کے  ساتھ

عجیب چیز ہے  عالمؔ ہمارے  سینے  میں 
زمانہ ٹوٹ گیا اس کے  ٹوٹنے  کے  ساتھ
٭٭٭





ہر ایک راہ گزر پر نظر جماتے  ہوئے 
میں  چل رہا ہوں  نیا راستہ بناتے  ہوئے 

چلا ہوں  پانچویں  جانب تو یہ شکایت کیوں 
کہ لوگ آتے  نہیں  ہیں  صدا لگاتے  ہوئے 

جلے  گا صبح تلک یا ہوا بجھا دے  گی
یہ سوچتا ہی نہیں  میں  دیا جلاتے  ہوئے 

ستانے  لگتا ہے  ترکِ تعلقات کا خوف
بہت زیادہ کسی کے  قریب جاتے  ہوئے 

یقین کیسے  کروں  میں  اب اس کی باتوں  کا
جو بات کرتا نہیں  ہے  نظر ملاتے  ہوئے 

مری زبان ہی کھلتی نہیں  کسی صورت
کوئی بھی حرفِ گزارش زباں  پہ لاتے  ہوئے 

جھکوں  نہ اتنا کبھی میں  کہ سر اٹھا نہ سکوں 
خیال رہتا ہے  مجھ کو یہ سر جھکاتے  ہوئے 

گراں  گزرتی ہیں  اپنی شرافتیں  عالمؔ
کسی نظر کے  تقاضے  سے  منہ چھپاتے  ہوئے 
٭٭٭





سلگتی ریت پہ کھلتے  گلاب دیکھتا ہوں 
نہ جانے  کیوں  میں  ہمیشہ یہ خواب دیکھتا ہوں 

فلک پہ مجھ کو نظر آتا ہے  مرا سایا
زمیں  پہ اترا ہوا ماہتاب دیکھتا ہوں 

کبھی کبھی تو مجھے  کچھ نظر نہیں  آتا
کبھی نظارے  مگر بے  حساب دیکھتا ہوں 

حقیقت آشنا آنکھیں  کہاں  سمجھتی ہیں 
میں  کیوں  چراغ میں  بھی آفتاب دیکھتا ہوں 

حدودِ شہر میں  آیا ہوں  چھوڑ کر صحرا
مگر یہاں  بھی چمکتا سَراب دیکھتا ہوں 

خدایا! ٹوٹنے  لگتا ہے  حوصلہ میرا
فریب و مکر کو جب کامیاب دیکھتا ہوں 

اسیر حرص و ہوس ہیں  علم اٹھائے  ہوئے 
تماشے  خوب پسِ انقلاب دیکھتا ہوں 

 حساب سود و زیاں  سے  غرض نہیں  مجھ کو
کہ میں  حیات کو مثلِ حباب دیکھتا ہوں 

نئے  زمانے  سے  میرا ہے  سابقہ عالمؔ
مگر ہمیشہ پرانی کتاب دیکھتا ہوں 
٭٭٭








زمیں  پہ روز ہی مہتاب دیکھ لیتا ہوں 
میں  چلتا پھرتا ہوا خواب دیکھ لیتا ہوں 

مری نظر سے  پرے  سیکڑوں  جہاں  ہوں  گے 
میں  اک جہان تہِ آب دیکھ لیتا ہوں 

ہوا ہوں  آشنا، کچھ اس طرح میں  دریا سے 
کہاں  ہیں  تہہ نشیں  گرداب دیکھ لیتا ہوں 

میں  ٹوٹے، بکھرے  ہوئے  بے  شمار لوگوں  میں 
نئے  نظام کے  آداب دیکھ لیتا ہوں 

خیال رہتا ہے  مجھ کو کسی مسافت کا
ہمیشہ نامۂ اسباب دیکھ لیتا ہوں 

عجیب دھند ہے  میں  اپنی ہار میں  عالمؔ
شکستِ گنبد و محراب دیکھ لیتا ہوں 
٭٭٭



تہہ بہ تہہ ہے  راز کوئی آب کی تحویل میں 
خامشی یوں  ہی نہیں  رہتی ہے  گہری جھیل میں 

میں نے  بچپن میں  ادھورا خواب دیکھا تھا کوئی
آج تک مصروف ہوں  اس خواب کی تکمیل میں 

ہر گھڑی احکام جاری کرتا رہتا ہے  یہ دل
ہاتھ باندھے  میں کھڑا ہوں  حکم کی تعمیل میں 

کب مری مرضی سے  کوئی کام ہوتا ہے  تمام
ہر گھڑی رہتا ہوں  میں کیوں  بے  سبب تعجیل میں 

مدعا تیرا سمجھ لیتا ہوں  تیری چال سے 
تو پریشاں  ہے  عبث الفاظ کی تاویل میں 

کیوں  تجھے  اپنا خیال آتا نہیں  عالم کبھی 
کوئی شئے  باقی نہیں  ہے  اب تری زنبیل میں 
٭٭٭





دروازے  پر دستک دیتے  ڈر لگتا ہے 
سہما سہما سا اب میرا گھر لگتا ہے 

سازش ہوتی رہتی ہے  دیوار و در میں  
گھر سے  اچھا اب مجھ کو باہر لگتا ہے 

جھک کر چلنے  کی عادت پڑ جائے  شاید
سر جو اُٹھاؤں  دروازے  میں  سر لگتا ہے 

کیوں  ہر بار نشانہ میں  ہی بن جاتا ہوں 
کیوں  ہر پتھر میرے  ہی سرپر لگتا ہے 

ذکر کروں  کیا اس کے  ظلم و تشدّد کا میں 
پھول بھی جس کے  ہاتھوں  میں  پتھر لگتا ہے 

لوٹ کے  آیا ہوں  میں  تپتے  صحراؤں  سے 
شبنم کا قطرہ مجھ کو ساگر لگتا ہے 

ٹھیک نہیں  ہے  اتنا اچھا بن جانا بھی
جس کو دیکھوں  وہ مجھ سے  بہتر لگتا ہے 

اک مدّت پر عالمؔ باغ میں  آیا ہوں  میں 
بدلا بدلا سا ہر اک منظر لگتا ہے 
٭٭٭






مخلوق تو ہے او ر ہی پیکر کچھ اور ہے  
اب کے  ضرور وقت کا چکر کچھ اور ہے 

حیران ہو رہا ہوں  اب اپنی نگاہ پر 
میں  دیکھتا کچھ اور ہوں  منظر کچھ اور ہے 

خاموش اس طرح تو کبھی آسماں  نہ تھا
شاید اب اس زمیں  کا مقدر کچھ اور ہے  

مجھ کو ستارہ اور کوئی کھینچتا ہے  کیوں 
میرا علاقہ اور ہے  محور کچھ اور ہے 

پتھر سمجھ رہا ہے  زمانہ تو کیا کروں 
ان مٹھیوں  میں  جب کہ منور کچھ اور ہے 

کس عاجزی کے  ساتھ بلاتا تھا روز و شب
آیا ہوں  جب قریب سمندر کچھ اور ہے 

 تاثیر خاک آئے  گی الفاظ میں  مرے 
دل میں  ہے او ر بات لبوں  پر کچھ اور ہے 

عالمؔ مجھے  بھروسہ نہیں  زائچے  پہ اب
اس میں  لکھا تھا اور مے ّسر کچھ اور ہے 
٭٭٭







نئے  سرے  سے  کوئی سفر آغاز نہیں  کرتا
جانے  کیوں  اب دل میرا پرواز نہیں  کرتا

کتنی بُری عادت ہے  میں  خاموش ہی رہتا ہوں 
جب تک مجھ سے  کوئی سخن آغاز نہیں  کرتا

کیسے  زندہ رہتا ہوں  میں  زہر کو پی کر اب
دیوار و در کو بھی تو ہمراز نہیں  کرتا

تازہ ہوا کے  جھونکے  اکثر آتے  رہتے  ہیں 
آخر کیوں  میں  اپنے  دریچے  باز نہیں  کرتا

جانے  کیسا راگ بجانا سیکھ لیا دل نے 
میری سنگت اب کوئی دم ساز نہیں  کرتا

اہلِ ہنر کی آنکھوں  میں  کیوں  چبھتا رہتا ہوں 
میں  تو اپنی بے  ہنری پر ناز نہیں  کرتا

مجھ میں  کچھ ہو گا تو دنیا خود جھک جائے  گی
میں  نیزے  پر سر اپنا افراز نہیں  کرتا

وقت کے  سارے  چکّر ہیں یہ عالمؔ جی 
ورنہ  یہاں  کسی کو کوئی نظر انداز نہیں  کرتا
٭٭٭







کبھی کبھی کتنا نقصان اُٹھانا پڑتا ہے  
ایروں  غیروں  کا احسان اُٹھانا پڑتا ہے 

ٹیڑھے  میڑھے  رستوں  پر خوابوں  کا پشتارہ
تیری خاطر میری جان اُٹھانا پڑتا ہے 

کب سنتا ہے  نالہ کوئی شور شرابے  میں 
مجبوری میں  بھی طوفان اُٹھانا پڑتا ہے 

کیسی ہوائیں  چلنے  لگی ہیں  میرے  باغوں  میں 
پھولوں  کو بھی اب سامان اُٹھانا پڑتا ہے 

گلدستے  کی خواہش رکھنے  والوں  کو اکثر
کوئی خار بھرا گلدان اُٹھانا پڑتا ہے 

یاں  کوئی تفریق نہیں  ہے  شاہ و گدا سب کو
اپنا بوجھ دلِ نادان اُٹھانا پڑتا ہے 

یوں  مایوس نہیں  ہوتے  ہیں  کوئی نہ کوئی غم
اچھے  اچھوں  کو ہر آن اُٹھانا پڑتا ہے 

مکاّروں  کی اس دنیا میں  کبھی کبھی عالمؔ 
اچھے  لوگوں  کو بہتان اُٹھانا پڑتا ہے 
٭٭٭







کیا اندھیروں  سے  وہی ہاتھ ملائے  ہوئے  ہیں 
جو ہتھیلی پہ چراغوں  کو سجائے  ہوئے  ہیں 

رات کے  سائے  سے  کس درجہ ہراساں  ہیں  ہم
شام سے  پہلے  چراغوں  کو جلائے  ہوئے  ہیں 

کوئی سیلاب نہ آ جائے  اسی خوف سے  ہم 
اپنی پلکوں  سے  سمندر کو دبائے  ہوئے  ہیں 

کیسے  دیوار و در و بام کی عزت ہو گی
اپنے  ہی گھر میں  اگر لوگ پرائے  ہوئے  ہیں 

یوں  مری گوشہ نشینی سے  شکایت ہے  انہیں 
جیسے  وہ میرے  لئے  پلکیں  بچھائے  ہوئے  ہیں 

ایک ہونے  نہیں  دیتی ہے  سیاست لیکن
ہم بھی دیوار پہ دیوار اُٹھائے  ہوئے  ہیں 

خاک بتلائیں  گے  وہ شہر کے  احوال ہمیں 
جو نظر چاند ستاروں  پہ جمائے  ہوئے  ہیں 

بس یہی جرم ہمارا ہے  کہ ہم بھی عالمؔ
اپنی آنکھوں  میں  حسیں  خواب سجائے  ہوئے  ہیں 
٭٭٭






سبھی سے  دوستی کی اور خود سے  دشمنی کی ہے 
عجب سی داستاں  عالم ہماری زندگی کی ہے 

خلش کوئی ہمیں  محسوس کچھ ہونے  نہیں  دیتی
یہ لمحہ ہے  اداسی کا کہ ساعت سرخوشی کی ہے 

جو ہم نے  خواب دیکھے  تھے  خلاؤں  میں  بھٹکتے  ہیں 
فلک اپنا کسی کا ہے  زمیں  اپنی کسی کی ہے 

یقیں  اب تک نہیں  ہوتا ہمیں  خائف جو کرتی ہے 
وہ پرچھائیں  اندھیرے  کی نہیں  ہے  روشنی کی ہے 

کسی بت کی طرح اپنا تماشہ دیکھتے  ہیں  ہم
یہ طرزِ مصلحت ہے  یا ادا یہ بے  حسی کی ہے 

بس اک پل کو دمکتا ہے  کوئی جگنو اندھیرے  میں 
کہاں  اب تک چراغوں  نے  ہوا سے  سرکشی کی ہے 

کسی گوشے  میں  اب اہلِ جنوں  محبوس بیٹھے  ہیں 
خُدا جانے  خر د والوں  نے  کیسی دل لگی کی ہے 

ہمیں  محتاط ہو کر آج تک چلنا نہیں  آیا
وہ ٹھوکر آگہی کی تھی یہ لغزش گمرہی کی ہے 

خطائیں  کرتے  جائیں  گے  خُدا محفوظ رکھے  گا
یہی بنیاد اب شاید ہماری بندگی کی ہے 

کہیں  آسودگی ہم کو نظر آتی نہیں  عالمؔ
بگولوں  کی جو حالت ہے  وہی حالت ندی کی ہے 
٭٭٭





کوئی موقع نہیں  ملتا ہمیں  اب مسکرانے  کا
بلا کا شوق تھا ہم کو کبھی ہنسنے  ہنسانے  کا

ہمیں  بھی ٹیس کی لذّت پسند آنے  لگی ہے  کیا
خیال آتا نہیں  زخموں  پہ اب مرہم لگانے  کا

مری دیوانگی کیوں  منتظر ہے  رت بدلنے  کی
کوئی موسم بھی ہوتا ہے  جنوں  کو آزمانے  کا

لپٹ جاتے  ہیں  قدموں  سے  در و دیوار کے  سائے  
ارادہ جب میں  کرتا ہوں  کبھی صحرا میں  جانے  کا

انہیں  معلوم ہے  پھر لوٹ آئیں  گے  اسیر ان کے 
کھلا رہتا ہے  دروازہ ہمیشہ قید خانے  کا

چٹانوں  کو ملی ہے  چھوٹ رستہ روک لینے  کی
مری لہروں  کو حق حاصل نہیں  ہے  سر اُٹھانے  کا

اکڑتی جا رہی ہیں  روز گردن کی رگیں  عالمؔ
ہمیں  اے  کاش! آ جائے  ہنر بھی سر جھکانے  کا
٭٭٭






میرے  دل سے  یہ خلش جاتی نہیں 
چاندنی اب میرے  گھر آتی نہیں 

مدّتوں  سے  میرے  گھر مہمان ہے 
شرم اداسی کو مگر آتی نہیں 

کیا مصیبت ہو گئی چالاک اب
میرے  ہنسنے  سے  بھی گھبراتی نہیں 

ایک چڑیا ہے  ابھی تک شاخ پر
ساتھ میرے  اب مگر گاتی نہیں 

روز آتی ہے  دریچوں  سے  ہوا
کوئی سندیسہ مگر لاتی نہیں 

قمقمے  بھی پھیکے  لگتے  ہیں  مجھے 
شام پہلے  جیسی کجلاتی نہیں 

کاغذی پھولوں  میں  خوشبو تیز ہے 
تتلیوں  کو کھینچ کر لاتی نہیں 

جانے  کب سے  پتلیوں  پر نقش ہے  
کیسی صورت ہے  کہ دھندلاتی نہیں 

توڑتا رہتا ہوں  عالمؔ روز میں 
کوئی مورت دل کو بہلاتی نہیں 
٭٭٭







خواب آتے  نہیں  سلونے  سے 
فائدہ کچھ نہیں  ہے  سونے  سے 

باز آتی نہیں  ہے  کیوں  آنکھیں 
اپنی مٹّی میں  خواب بونے  سے 

دل میں  شاید بہت کثافت ہے 
کام چلتا نہیں  ہے  رونے  سے 

لوگ بیزار ہو گئے  ہیں  کیا
شور سنتا ہوں  کونے  کونے  سے 

حوصلہ بڑھ گیا اندھیروں  کا
شہر کے  بے  چراغ ہونے  سے 

کیا بدل جائے  گا کوئی منظر
خار آنکھوں  میں  اب چبھونے  سے 

منکشف ہو گئے  سبھی اسرار
دو گھڑی اپنے  ساتھ ہونے  سے 

سُر نکھرے  لگا ہے  اب میرا
اک ذرا درد کو سمونے  سے 

کاش فرصت ہمیں  ملے  عالمؔ
خون میں  انگلیاں  ڈبونے  سے 
٭٭٭






کہاں  جائیں  کہیں  ایسا کوئی عالم نہیں  ہوتا
جہاں  مقتل نہیں  ہوتے  جہاں  ماتم نہیں  ہوتا

یہ دُنیا بھی تو جنت کی کوئی تصویر ہو جاتی
اگر حرص و ہوس میں  مبتلا آدم نہیں  ہوتا

فلک پر آشیاں  تعمیر کرنا چاہتے  ہیں  ہم
زمیں  تاراج کرنے  کا ہمیں  کچھ غم نہیں  ہوتا

ہمارے  زخم کاری کا مداوا روز ہوتا ہے 
مگر حکمت گروں  کے  ہاتھ میں  مرہم نہیں  ہوتا

مری جمہوریت میں  کچھ کمی سی رہ گئی ورنہ
کبھی خدّام کے  ڈر سے  کوئی سر خم نہیں  ہوتا

ہمیں  واضح نظر آتی ہے  اب انجام کی صورت
ہمارے  گھر میں  کوئی فیصلہ باہم نہیں  ہوتا

دُعا کرتا ہوں  اب سورج سوا نیزے  پہ آ جائے 
چراغوں  کو جلانے  سے  اندھیرا کم نہیں  ہوتا
٭٭٭






ہم کو گماں  تھا پریوں  جیسی آزادی ہو گی
کس کو خبر تھی وہ بھی محلوں  کی باندی ہو گی

کاش! معبّر بتلا دیتا پہلے  ہی تعبیر
خوشحالی کے  خواب میں  اتنی بربادی ہو گی

سچ لکھا تھا ایک مبصّر نے  برسوں  پہلے 
سچائی باطل کے  در پر فریادی ہو گی

اس نے  تو سرطان کی صورت جال بچھائے  ہیں 
خام خیالی تھی یہ نفرت میعادی ہو گی

اک جھونکے  سے  ہل جاتی ہے  کیوں  گھر کی بنیاد
اس کی جڑ میں  چوک یقیناً بنیادی ہو گی

اتنے  سارے  لوگ کہاں  غائب ہو جاتے  ہیں 
دھرتی کے  نیچے  بھی شاید آبادی ہو گی

عالمؔ اک دن اس کا خوگر میں  ہو جاؤں  گا
اور مشکل بھی میری قربت کی عادی ہو گی
٭٭٭






خبر سچی نہیں  لگتی نئے  موسم کے  آنے  کی
مری بستی میں  قائم ہے  ہوا پچھلے  زمانے  کی

مری ہر شاخ کو موسم دلاسے  روز دیتا ہے 
مگر اب تک نہیں  آئی وہ ساعت گل کھلانے  کی

ہمارے  زخم ہی یہ کام اب انجام دیتے  ہیں 
ضرورت ہی نہیں  پڑتی لبوں  کو مسکرانے  کی 

سنا ہے او ر کی خاطر وہ اب پلکیں  بچھاتی ہیں 
جو راہیں  منتظر رہتی تھیں  میرے  آنے  جانے  کی

زمانہ چاہتا ہے  کیوں  مری فطرت بدل دینا
اسے  کیوں  ضد ہے  آخر پھول کو پتھر بنانے  کی

بری اب ہو گئی دنیا، شکایت سب کو ہے  لیکن
کوئی کوشش نہیں  کرتا اسے  بہتر بنانے  کی

ہمارے  کینوس پر یوں  سیاہی پھر گئی عالمؔ
کہ اب جرأت نہیں  ہوتی نیا منظر بنانے  کی
٭٭٭









ہمارے  سر پہ ہی کیوں  وقت کی تلوار گرتی ہے 
کبھی چھت بیٹھ جاتی ہے  کبھی دیوار گرتی ہے 

پسند آئی نہیں  بجلی کو بھی تقسیم آنگن کی
کبھی اِس پار گرتی  ہے  کبھی اُس پار گرتی ہے 

قلم ہونے  کا خطرہ ہے  اگر میں  سر اٹھاتا ہوں 
جو گردن کو جھکاؤں  تو مری دستار گرتی ہے 

میں  اپنے  دست و بازو پر بھروسہ کیوں  نہیں  کرتا
ہمیشہ ناخدا کے  ہاتھ سے  پتوار گرتی ہے 

شرافت کو کہیں  جائے  اماں  ملتی نہیں  ہے  کیا
مری دہلیز پر آ کر وہ کیوں  ہر بار گرتی ہے 

وہ امرت کے  جو جھرنے  تھے  ہوئے  ہیں  خشک کیوں  عالمؔ
اب اس پربت کی چوٹی سے  لہو کی دھار گرتی ہے 
٭٭



میرا دریا قطرہ قطرہ بادل ہوتا جاتا ہے  
اور کہیں  پر صحرا کوئی جل تھل ہوتا جاتا ہے 

کیسی ہیں  تعزیریں  اپنی، کیا اپنے  منصوبے  ہیں 
رفتہ رفتہ شہر ہمارا جنگل ہوتا جاتا ہے 

طوفانوں  کی مدح سرائی، نکتہ چینی شمعوں  کی
اہلِ خرد کا طبقہ بھی اب پاگل ہوتا جاتا ہے 

آنکھیں  بچھائے  دیکھ رہے  ہیں  رستہ اچھے  موسم کا
صدیوں  میں  تبدیل ہمارا پل پل ہوتا جاتا ہے 

زہر بھی امرت ہو سکتا ہے  پی کر دیکھ رہا ہوں میں 
اک اک عضو بدن کا جیسے  صندل ہوتا جاتا ہے 

بچپن سے  جو تاریکی میں  ساتھ ہمارے  چلتا تھا
عالمؔ اب تو وہ تارہ بھی اوجھل ہوتا جاتا ہے 
٭٭٭





جب جب دھرتی خون سے  گیلی ہو جاتی ہے  
کوئی نہ کوئی تہہ پتھریلی ہو جاتی ہے  

وقت بدن کے  زخم تو بھر دیتا ہے  لیکن
دل کے  اندر کچھ تبدیلی ہو جاتی ہے  

پی لیتا ہوں  امرت جب میں  زہر کے  بدلے 
کایا رنگت اور بھی نیلی ہو جاتی ہے  

پوچھ رہے  ہیں  مجھ سے  پیڑوں  کے  سوداگر
آب و ہوا کیسے  زہریلی ہو جاتی ہے  

مدّت میں  الفت کے  پھول کھلا کرتے  ہیں 
پل میں  نفرت چھیل چھبیلی ہو جاتی ہے  

گوندھ رہا ہوں  لفظوں  کو نرمی سے  لیکن
جانے  کیسے  بات نکیلی ہو جاتی ہے  

مورکھ! اس کے  مایا جال سے  بچ کر رہنا
جب تب اس کی رسّی ڈھیلی ہو جاتی ہے 

درد کی لہروں  کو سُر میں  تو ڈھالو عالمؔ
بنسی کی ہر تان سُریلی ہو جاتی ہے 
٭٭٭






غلط یہ بات ہے  تیر و تبر بناتا ہوں 
میں  صبر و شکر کو اپنی سپر بناتا ہوں 

بھٹک رہا ہوں  شکستہ اِدھر اُدھر کب سے 
مگر ہوا کو کہاں  ہم سفر بناتا ہوں 

ہوائیں  تیز، بہت تیز ہوتی جاتی ہیں 
چراغِ دل کو مگر معتبر بناتا ہوں 

عذاب ہونے  لگی ہے  زمین میرے  لئے 
میں  اب خلاؤں  میں  دیوار و در بناتا ہوں 

کوئی بھروسہ نہیں  بام و در پہ اب مجھ کو
کسی نگاہ کسی دل میں  گھر بناتا ہوں 

بنا رہا ہوں  میں  تصویر آدمی کی مگر
جہاں  پہ پانو بنانے  تھے، سر بناتا ہوں 

جو کھینچتا ہوں  کبھی کائنات کا نقشہ 
تو میں  زمین کو زیر و زبر بناتا ہوں 

کوئی پرندہ تصوّر میں  کیوں  نہیں  آتا
جو میں  خیال میں  بھی اک شجر بناتا ہوں 

غرض نہیں  ہے  مجھے  منزلوں  سے  اب عالمؔ
میں  دوسروں  کے  لئے  رہ گزر بناتا ہوں 
٭٭٭






کبھی میں  ذکر کروں  دن کی شادمانی کا
فسانہ ختم تو ہو شب کی سرگرانی کا

میں  تھک گیا ہوں  مگر پاؤں چلتے  جاتے  ہیں 
تمام ہوتا نہیں  سلسلہ روانی کا

سمٹ کے  آ گیا قدموں  میں  کس طرح صحرا
سنا تھا شور بہت اس کی بے  کرانی کا

عجب نہیں  کہ نئے  راستے  نکل آئیں 
کسی نے  راستہ روکا ہے  بہتے  پانی کا

مجھے  یقیں  ہے  مری سمت آئے  گا دریا
مگر جواز نہیں  میری خوش گمانی کا

تمام اہلِ زباں  باطلوں  کے  حق میں  ہیں 
مجھے  ملال ہے  کیوں  اپنی بے  زبانی کا

خدا سمجھتا ہے  خود کو یہاں  جو آتا ہے 
عجیب حال ہے  عالمؔ سرائے  فانی کا
٭٭٭






اب اسی بات سے  ہیں  لوگ پریشانی میں 
میں  ہوں  آرام سے  کیوں  بے  سر و سامانی میں 

راس آتی ہے  کہاں  مجھ کو سہولت کوئی
لطف آتا ہے  بھلا کب مجھے  آسانی میں 

میرے  اطراف میں  پھیلی ہے  طلسمی دُنیا
میں  بھی رہتا ہوں  کسی وادیِ حیرانی میں 

یاد رکھتا ہوں  کہاں  عہدِ گزشتہ کا حساب
میں  تو زندہ ہوں  فقط لمحۂ امکانی میں 

اب کنارے  پہ جو پہنچا تو ہراساں  کیوں  ہوں 
میں  تو بے  خوف تھا دریا تری طغیانی میں 

داغ آتا ہے  نظر سارے  زمانے  کو مگر
نور اترے  گا کسی دن مری پیشانی میں 

بند کمرے  کی فضا راس نہ آئے  گی انہیں 
دیکھ ! مرجھانے  لگے  پودے  نگہبانی میں 

میں  بھی دریا میں  کوئی پھول بہا دیتا ہوں 
جب بھی آتا ہے  نظر پھول مجھے  پانی میں 

عقل شرمندہ رہی ہے  کہ ہمیشہ عالمؔ
مجھ پہ اسرار کھلے  عالمِ نادانی میں 
٭٭٭





کیا کروں  میں  اس کے  سانچے  میں  تو ڈھل سکتا نہیں 
اور مری خاطر زمانہ بھی بدل سکتا نہیں 

کون پرکھے  گا بھلا دل کی کسوٹی پر مجھے 
میں  وہ سکّہ ہوں  جو بازاروں میں  چل سکتا نہیں 

میرے  زخمو! کچھ دنوں  یہ تجربہ کر لینے  دو
جانتا ہوں  پھول سے  کانٹا نکل سکتا نہیں 

میں  ہوں  برگشتہ تو کیوں  حیران ہے  ابرِ رواں 
مدتوں  تو کوئی وعدوں  سے  بہل سکتا نہیں 

میں  بھی اپنی ایڑیاں  رگڑوں  گا تپتے  دشت میں 
لوگ کہتے  ہیں  یہاں  چشمہ ابل سکتا نہیں 

کوئی چنگاری  دبی ہو گی کفِ احساس میں 
یوں  اچانک تو خیال آباد جل سکتا نہیں 

کیا الجھنے  کے  سوا بھی کوئی صورت اور ہے 
سر چھپانے  سے  تو یہ طوفان ٹل سکتا نہیں 

ہنس رہا ہوں  میں  کہ عالمؔ حوصلہ باقی رہے 
آہ و زاری سے  تو یہ موسم بدل سکتا نہیں 
٭٭٭






کہاں  یہ راز کبھی مجھ پہ آشکارا ہوا
کہ ہر چراغ مرا کس طرح ستارا ہوا

چھپا لیا تھا گہر میں  نے  اپنی مٹھی میں 
خبر نہیں  ہے  مجھے  کس طرح شرارہ ہوا

سروں  پہ لہریں  بٹھاتی رہی ہیں  کیوں  مجھ کو
اسی قصور پہ ناراض ہر کنارہ ہوا

تمام کر ہی رہا تھا کوئی مسافت میں 
مجھے  کہیں  سے  سفر کا مزید اشارہ ہوا

حقیقتوں  سے  بھلا کیوں  میں  واسطہ رکھتا
خیال و خواب پہ مستی میں  جب گزارہ ہوا

نکل پڑا ہوں  اکیلا مسافرت پر میں 
کسی کا ساتھ ہی اب کے  نہیں  گوارا ہوا

ضمیر میرا ملامت کبھی تو کرتا نہیں 
بلا سے  دل کی دکاں  میں  بڑا خسارا ہوا
٭٭٭






جل بجھا ہوں  میں  مگر سارا جہاں  تاک میں  ہے 
کوئی تاثیر تو موجود مری خاک میں  ہے 

کھینچتی رہتی ہے  ہر لمحہ مجھے  اپنی طرف
جانے  کیا چیز ہے  جو پردۂ افلاک میں  ہے 

کوئی صورت بھی نہیں  ملتی کسی صورت سے 
کوزہ گر ! کیسا کرشمہ ترے  اس چاک میں  ہے 

کیسے  ٹھہروں  کہ کسی شہر سے  ملتا ہی نہیں 
ایک نقشہ جو مرے  دیدۂ نمناک میں  ہے 

یہ علاقہ بھی مگر دل ہی کے  تابع ٹھہرا
ہم سمجھتے  تھے  اماں  گوشۂ ادراک میں  ہے 

قتل ہوتے  ہیں  یہاں  نعرۂ و اعلان کے  ساتھ
وضعداری تو ابھی عالم سفاک میں  ہے 

کتنی چیزوں  کے  بھلا نام تجھے  گنواؤں 
ساری دُنیا ہی تو شامل مری املاک میں  ہے 

رائگاں  کوئی بھی شئے  ہوتی نہیں  ہے  عالمؔ 
غور سے  دیکھئے  کیا کیا خس و خاشاک میں  ہے 
٭٭٭





جما ہوا ہے  فلک پہ کتنا غبار میرا
جو مجھ پہ ہوتا نہیں  ہے  راز آشکار میرا

تمام دُنیا سمٹ نہ جائے  مری حدوں  میں 
کہ حد سے  بڑھنے  لگا ہے  اب انتشار میرا

دھواں  سا اُٹھتا ہے  کس جگہ سے  میں  جانتا ہوں 
جلاتا رہتا ہے  مجھ کو ہر پل شرار میرا

بدل رہے  ہیں  سبھی ستارے  مدار اپنا
مرے  جنوں  پہ ٹکا ہے  دار و مدار میرا

کسی کے  رستے  پہ کیسے  نظریں  جمائے  رکھوں 
ابھی تو کرنا مجھے  ہے  خود انتظار میرا

تری اطاعت قبول کر لوں  بھلا میں  کیسے 
کہ مجھ پہ چلتا نہیں  ہے  خود اختیار میرا

بس ایک پل میں  کسی سمندر میں  جا گروں  گا
ابھی ستاروں  میں  ہو رہا ہے  شمار میرا
٭٭٭







جب بھی اُٹھتی ہے  تو جانکاہ نظر اُٹھتی ہے 
کن مناظر پہ سرِ راہ نظر اُٹھتی ہے 

سر جھکائے  ہوئے  چلتا ہوں  میں  رستے  میں  مگر
اپنے  حالات سے  آگاہ نظر اُٹھتی ہے 

سندبادوں  کے  قبیلے  سے  ہے  رشتہ میرا
پانچویں  سمت ہی ناگاہ نظر اُٹھتی ہے 

آسمانوں  سے  اُدھر بھی کوئی دُنیا ہے  کیا
گاہ اُٹھتے  ہیں  قدم گاہ نظر اُٹھتی ہے 

جاگ اُٹھتی ہے  کوئی لہر مرے  سینے  میں  بھی
آسماں  پر جو شبِ ماہ نظر اُٹھتی ہے 

پڑھنے  لگتا ہوں  ہتھیلی کی لکیریں  ساری
جب تری سمت ہی ناگاہ نظر اُٹھتی ہے 

خوش نظر لوگوں  سے  پوچھوں  گا کبھی میں  عالمؔ
کیوں  مری سمت ہی بدخواہ نظر اُٹھتی ہے 
٭٭٭







سچ ہے  میں  پہلے  جیسا مودّب نہیں  رہا
لیکن یہ شہر بھی تو مہذب نہیں  رہا

اب میری سرکشی سے  پریشاں  ہیں  لوگ کیوں 
کردار میں  یہ وصف بھلا کب نہیں  رہا

دُنیا کے  سلسلوں  سے  بھلا کیسے  جا ملوں 
خود ہی سے  کوئی رشتہ مرا جب نہیں  رہا

افلاک  ہفت رنگ میں  کھویا ہوا ہوں میں 
 یک رنگیِ زمین سے  مطلب نہیں  رہا

کچھ لوگ لو لگائے  ہوئے  کب سے  ہیں کھڑے 
کیا اک ذرا اجالا کہیں  اب نہیں  رہا

آیا ہے  اب وہ دیکھنے  جادوگری مری
جب میری جیب میں  کوئی کرتب نہیں  رہا

عالمؔ کسی صدا پہ قدم رکتے  ہیں  کہاں 
ویسا کوئی بھی ربط مرا اب نہیں  رہا
٭٭٭






رہنا کہاں  مجھے  بھی گوارہ فلک پہ ہے 
میں  ہوں  زمیں  پہ میرا ستارہ فلک پہ ہے 

کہنے  لگی ہے  مجھ سے  مری خاک ہر گھڑی
جا اب یہاں  سے  تیرا گزارہ فلک پہ ہے 

ممکن نہیں  ہے  رستہ مرا کوئی روک لے 
اب کے  مجھے  کسی نے  پکارا فلک پہ ہے 

کب تک زمیں  کے  ناز بھلا ہم اٹھائیں  گے 
سنتے  ہیں  آب و دانہ ہمارا فلک پہ ہے 

منظر حسین چھوڑ کے  دُنیا سے  جاؤں  گا
کچھ اور دلفریب نظارہ فلک پہ ہے 

دریا کا وہ سفر ہو کہ خشکی کی رہ گزر
رستہ کوئی ہو ایک کنارہ فلک پہ ہے 

جانا ہمیں  کہاں  ہے  ٹھہرنا ہے  کس جگہ
سمجھیں  تو ہر سفر کا اشارہ فلک پہ ہے 

غرقاب ہونے  والا ہوں  عالمؔ میں  جلد کیا
مجھ کو گماں  ہے  میرا شکارہ فلک پہ ہے 
٭٭٭






کیا بلا کوئی مرے  گھر کی امیں  ہو گئی ہے 
ایک دہشت سی ہر اک دل میں  مکیں  ہو گئی ہے 

بدلی بدلی سی نظر آتی ہے  ہر چیز ہمیں 
کوئی تبدیلی سی واقع تو کہیں  ہو گئی ہے 

کوئی بھی پھول نہیں  کھلتا مری خاک سے  اب
کتنی بنجر مرے  حصّے  کی زمیں  ہو گئی ہے 

ڈھونڈھتا رہتا ہوں  مجھ کو بھی نظر آئے  کہیں 
سنتا رہتا ہوں  زمیں او ر حسیں  ہو گئی ہے 

وہم کے  ایک ہی جھونکے  سے  لرز اُٹھتی ہے 
کتنی مخدوش یہ دیوارِ یقیں  ہو گئی ہے 

تشنگی ڈھونڈ کہیں او ر ٹھکانہ اپنا
اب تو سیراب لہو سے  یہ زمیں  ہو گئی ہے 

دل ابھی تک ہے  اندھیرے  ہی کا مسکن عالمؔ
چاند کی طرح مگر میری جبیں  ہو گئی ہے 
٭٭٭





وفا شعار اگر تھے  تو کچھ وفا کرتے 
کبھی تم اپنی محبت کا حق ادا کرتے 

غلط ہے  دعویٰ کوئی گھر کہیں  ہوا مسمار
خدائے  وقت مگر جلد فیصلہ کرتے 

سُراغ ملتا کہیں  دور تک اندھیروں  کا
چراغ اپنے  عقیدوں  سے  گر وفا کرتے 

سنہری چڑیاں  چہکتی ہماری شاخوں  پر
ہم اپنے  اپنے  فرائض ہی گر ادا کرتے 

زباں  تراش لی ہونٹوں  کو سی لیا ہم نے 
اب اور کیسے  زمانے  سے  التجا کرتے 

ڈبو کے  اپنے  سفینے  بھی غم نہیں  ہم کو
یقیں  ہو جیسے  یہی کام ناخدا کرتے 

نمک چھڑکنے  ہی آئے  تھے  سارے  چارہ گر
ہم اپنے  زخم چھپاتے  نہیں  تو کیا کرتے 

کچھ ایسی راہ چنی رہنماؤں  نے  عالمؔ
سفر کٹے  گا ہمارا خدا خدا کرتے 
٭٭٭





مل کے  رہنے  کی ضرورت ہی بھلا دی گئی کیا
یاں  محبت کی عمارت تھی گرا دی گئی کیا

بے  نشاں  کب  کے  ہوئے  سارے  پرانے  نقشے 
اور بہتر کوئی تصویر بنا دی گئی کیا

منہ اُٹھائے  چلے  آتے  ہیں  اندھیروں  کے  سفیر
وہ جو اک رسم چراغاں  تھی اُٹھا دی گئی کیا

ایک بندے  کی حکومت ہے  خدائی ساری
گوشے  گوشے  میں  منادی یہ کرا دی گئی کیا

اب کے  پانی میں  نظر آتی ہے  سُرخی کیسی
بہتے  دریا میں  کوئی چیز ملا دی گئی کیا

بجھ کے  آتے  ہیں  چمکتے  ہوئے  بازار سے  سب
ایک اک کر کے  دکاں  دل کی بڑھا دی گئی کیا

کم سے  کم دیکھ تو لیتا میں  فصیل زنداں 
میری زنجیر کو وسعت ہی ذرا دی گئی کیا

میں  اندھیروں  میں  بھٹکتا ہوں  تو حیرت کیسی
میرے  رستے  میں  کوئی شمع جلادی گئی کیا
٭٭٭


کوئی مجھ سا تہی کاسہ نہیں  ہے 
مری مٹی میں  آخر کیا نہیں  ہے 

عجب ہے  پیڑ تو سارے  ہیں  میرے  
مگر کوئی ثمر میرا نہیں  ہے 

سدا سنتا ہوں  موجوں  کی صدائیں 
مرے  اطراف میں  دریا نہیں  ہے 

خیال آیا بلندی پر پہنچ کر
اترنے  کا ہنر آتا نہیں  ہے 

مرے  پرکھوں  تمہارا کارنامہ
نئی تاریخ میں  لکھا نہیں  ہے 

لطیفے  سب سمجھ لیتا ہے  عالم
مرا بیٹا مگر ہنستا نہیں  ہے 
٭٭٭


رنگ نئے  بھرتا ہوں  آب و خاک بدلتا ہوں 
لیکن کب اے  کوزہ گر! میں  چاک بدلتا ہوں 

نئے  جہاں  کی سیر مری فطرت میں  شامل ہے 
نئے  پروں  کے  ساتھ ہی میں  افلاک بدلتا ہوں 

موسم ہوں  میں  یکسانی سے  جی گھبراتا ہے 
لالہ و گل میں  سارے  خس و خاشاک بدلتا ہوں 

میری ضرورت بھٹکاتی ہے  یہاں  وہاں  مجھ کو
اپنی خوشی سے  کہاں  کبھی میں  خاک بدلتا ہوں 

تب تب میرے  گھر پر پتھر آنے  لگتے  ہیں 
جب جب میں  اپنا دستِ سفاک بدلتا ہوں 

میرے  گھر کی بے  ترتیبی ہنسی اڑاتی ہے 
عالمؔ جب جب میں  اپنی پوشاک بدلتا ہوں 
٭٭٭


کیوں  مجھے  شہر نے  آشفتہ و سرمست کہا
میں  نے  ذرے  کو اگر کن کا در و بست کہا

کیا غلط بات کہی کوئی مجھے  بتلائے 
حاکمِ  وقت کو  بھی میں  نے  تہی دست کہا

ساری آوازیں  خلاؤں  میں  ابھی زندہ ہیں 
اس لئے  میں  نے  سدا  بود کو بھی ہست کہا

فاقہ مستی بھی مری باعثِ دشنام ہوئی
چال بہکی جو کبھی لوگوں  نے  بد مست کہا

میرا قامت بھی تو شامل ہے  تمہارے  قد میں 
ٹھیک ہی تم نے  کہا مجھ کو اگر پست کہا

ہم تو ہیں  خطۂ آزاد کے  شہری عالم
کیوں  قلندر نے  ہر اک شخص کو پا بست کہا
٭٭٭


روز آتی ہیں  صدائیں  وسعتِ افلاک سے 
ٹوٹنے  والا ہے  کیا رشتہ ہمارا چاک سے 

کون سی منزل ہے  میری فیصلہ کر لوں  کبھی
اک ذرا مہلت ملے  جو گردشِ کاواک سے 

مورتیں  میں  نے  بنائی ہیں  مگر بے  جان سی
اور بھی کچھ کام لینے  ہیں  مجھے  اس خاک سے 

کس قدر آسان تھیں  وہ منزلیں  میرے  لیے 
میں  جنہیں  اب دیکھتا ہوں  دیدۂ نمناک سے 

بیکراں  دل نے  پکارا تھا مجھے  ہر گام پر
جانے  کیوں  نکلا نہیں  میں  کوزۂ ادراک سے 

واقعی کیا روشنی پھیلے  گی عالم ہر طرف
 اک دھواں  سا اٹھ رہا ہے  اب خس و خاشاک سے 
٭٭٭





نظر آتا نہیں  جو سلسلہ رکھا گیا ہے 
یہاں  بے  ربطیوں  میں  رابطہ رکھا گیا ہے 

عجب یہ ہے  کہ ہم اس کو بڑھاتے  جا رہے  ہیں 
مٹانے  کے  لئے  جو فاصلہ رکھا گیا ہے 

سفر کب ختم ہوتا ہے  کسی منزل پہ جا کر
پسِ منزل بھی کوئی راستہ رکھا گیا ہے 

نہ جانے  کیوں  قدم اس کی طرف بڑھتے  نہیں  ہیں 
ہمارے  واسطے  جو در کھلا رکھا گیا ہے 

ہوئے  ہیں  منکشف ہم پر سبھی اسرار لیکن
فقط خود سے  ہمیں  ناآشنا رکھا گیا ہے 

پہنچ جاتی کناروں  تک یہ کشتی خود ہی شاید
مگر کشتی میں  جو اک ناخدا رکھا گیا ہے 

ہمارا جی نہیں  لگتا جہاں  اک پل بھی عالمؔ
اسی دُنیا سے  اپنا واسطہ رکھا گیا ہے 
  ٭٭٭






یہ بات وقت سے  پہلے  کہاں  سمجھتے  ہیں 
ہم اک سرائے  کو اپنا مکاں  سمجھتے  ہیں 

یقیں  کسی کو نہیں  اپنی بے  ثباتی کا
سب اپنے  آپ کو شاہِ زماں  سمجھتے  ہیں 

بس اک اڑان بھری ہے  ابھی خلاؤں  تک
اسی کو اہلِ زمیں  آسماں  سمجھتے  ہیں 

یہ کارزارِ عمل ہے  جو لوگ واقف ہیں 
وہ زندگی کو فقط امتحاں  سمجھتے  ہیں 

ہمیں  بھی کھینچتی ہے  اس کی ہر کشش لیکن
یہ خاکداں  ہے، اسے  خاکداں  سمجھتے  ہیں   

یہ لوگ اتنے  فسردہ اسی لئے  ہیں  کیا
کہ دوسروں  کو بہت شادماں  سمجھتے  ہیں 

خدا! انہیں  بھی ہو توفیق اس عبادت کی
محبتوں  کو جو کارِ زیاں  سمجھتے  ہیں 
٭٭٭


جب تک کھلی نہیں  تھی رہی تھی
یہ زندگی مجھے  بھی دشوار لگ رہی تھی

مجھ پر جھکی ہوئی تھی پھولوں  کی ایک ڈالی
لیکن وہ میرے  سر پر تلوار لگ رہی تھی

چھوتے  ہی جانے  کیسے  قدموں  میں  آ گری وہ
جو فاصلے  سے  اونچی دیوار لگ رہی تھی

شہروں  میں  آ کے  کیسے  آہستہ رو ہوا میں 
صحرا میں  تیز اپنی رفتار لگ رہی تھی

لہروں  کے  جاگنے  پر کچھ بھی نہ کام آئی
کیا چیز تھی جو مجھ کو پتوار لگ رہی تھی

اب کتنی کار آمد جنگل میں  لگ رہی ہے 
وہ روشنی جو گھر میں  بے  کار لگ رہی تھی

ٹوٹا ہوا ہے  شاید وہ بھی ہمارے  جیسا
آواز اُس کی جیسے  جھنکار لگ رہی تھی

عالمؔ غزل میں  ڈھل کر کیا خوب لگ رہی ہے 
جو ٹیس میرے  دل کا آزار لگ رہی تھی
٭٭٭


کچھ غزلیں 
پرانی بیاض سے 



پریشاں  ہوں  سیاہی میں  کمی ہوتی نہیں ہے 
چراغاں  کر رہا ہوں  روشنی ہوتی نہیں ہے 

بہت چا ہا کہ آنکھیں  بند کر کے  میں  بھی جی لوں 
مگر مجھ سے  بسر یوں  زندگی ہوتی نہیں ہے 

لہو کا ایک اک قطرہ پلاتا جا رہا ہوں 
اگرچہ خاک میں  پیدا نمی ہو تی نہیں ہے  

دریچوں  کو کھلا رکھتا ہوں  میں  ہر وقت لیکن
ہوا میں  پہلے  جیسی تازگی ہوتی نہیں ہے 

میں  رشوت کے  مصلّے  پر نمازیں  پڑھ نہ پایا
بدی کے  ساتھ مجھ سے  بندگی ہوتی نہیں ہے 

بُرا ہے  دشمنی سے  آشنا ہونا بھی عالمؔ
کسی سے  اب ہماری دوستی ہوتی نہیں  ہے 

وہ خوف ہے  کہ حواس اپنے  کھوئے  جاتے  ہیں 
ہم اپنی کشتیاں  خود ہی ڈبوئے  جاتے  ہیں 

خمار ہے  کہ تھکن کچھ خبر کسی کو نہیں 
سفر میں  چلتے  ہوئے  لوگ سوئے  جاتے  ہیں 

یہ کیسے  خواب ہمیں  آگہی دکھانے  لگی
کہ اپنی آنکھوں  میں  کانٹے  چبھوئے  جاتے  ہیں 

عجیب حادثہ اس بار ہم پہ گزرا ہے 
بیان کرتے  نہیں  صرف روئے  جاتے  ہیں 

ملی ہے  جب سے  سزا بے  گناہ لوگوں  کو
ہم اپنے  ہاتھ لگاتار دھوئے  جاتے  ہیں 

جھلک ہی اپنی دکھا آفتابِ تازہ کبھی
تری تلاش میں  ہم لوگ کھوئے  جاتے  ہیں 
٭٭‎٭


سیاہ رات کے  بدن پہ داغ بن کے  رہ گئے 
ہم آفتاب تھے  مگر چراغ بن کے  رہ گئے 

کسی کو عشق میں  بھی اب جنوں  سے  واسطہ نہیں 
یہ کیا ہوا کہ سارے  دل، دماغ بن کے  رہ گئے 

وہ شاخ شاخ نیلے  پیلے  لال رنگ کیا ہوئے 
تمام دشت کے  پرند زاغ بن کے  رہ گئے 

جنہیں  یہ زعم تھا زمیں  سے  تشنگی مٹائیں  گے 
عجب ہوا وہی تہی ایاغ بن کے  رہ گئے 

ملے  گا سب کو اپنا حق، رہیں  گے  سب سکون سے 
مگر وہ سارے  وعدے  سبز باغ بن کے  رہ گئے 

اُجاڑتے  ہیں  روز ہم بسی بسائی بستیاں 
خوشا وہ لوگ جو مکینِ راغ بن کے  رہ گئے 
٭٭٭


مصلحت کا ہے  تقاضہ عقل سے  یاری کریں 
اور دل راضی نہیں ہوتا کہ مکاری کریں 

اعتبار آتا نہیں  دل کی صداقت پر اسے  
یہ زمانہ چاہتا ہے  ہم اداکاری کریں 

کیا قیامت ہے  کہ روز اہل جفا کے  سامنے 
ہم وفائیں  کر کے  بھی ثابت وفاداری کریں 

وہ قلم کرتے  رہیں  گے  شاخ گل، شاخ ثمر
اور ہمیں  فرمان یہ ہے  ہم شجر کاری کریں 

چارہ گر! کچھ تو بتا دے  مرہموں  کی آس میں 
کب تلک ہم ناخنوں  کی ناز برداری کریں 

اس طرف طوفان ہے  تو اس طرف سیلاب ہے 
بول اے  جمہوریت! کس کی طرفداری کریں 
٭٭٭


ہمیں  اپنا پتہ اب دل کی جولانی سے  ملتا ہے   
ہمارا سلسلہ بہتے  ہوئے  پانی سے  ملتا ہے 

کھنڈر ہوتی حویلی سے  میں  پہروں  بات کرتا ہوں 
خُدا جانے  مجھے  کیا اس کی ویرانی سے  ملتا ہے   

مری آنکھوں  کی ویرانی میں  اترو گے  تو جانو گے 
کہ ہر صحرا کسی دریائے  امکانی سے  ملتا ہے   

کبھی گہرے  سمندر میں  ہمہ دانی نہیں  اتری
کوئی موتی جو ملتا ہے  تو نادانی سے  ملتا ہے   

گنا ہوں  سے  دبے  ہاتھوں  کو کب احساس یہ ہو گا
دُعاؤں  کو شرف اشکِ پشیمانی سے  ملتا ہے 

بہت شدت سے  ڈھونڈو گے  تو وہ کھو جائے  گا عالمؔ
جسے  ڈھونڈا نہیں  جاتا وہ آسانی سے  ملتا ہے 
٭٭٭


ہتھیلی کی لکیروں  میں  اشارہ اور ہے  کوئی
مگر میرے  تعاقب میں  ستارہ اور ہے  کوئی

کسی ساحل پہ جاؤں  ایک ہی آواز آتی ہے 
تجھے  رکنا جہاں  ہے  وہ کنارہ اور ہے  کوئی

نہ گنبد اس عمارت کا نہ پھاٹک اس حویلی کا
کبوتر ڈھونڈتا ہے  جو منارہ اور ہے  کوئی

تمازت ہے  وہی باقی اگرچہ ابر بھی برسے 
ہماری راکھ میں  شاید شرارہ اور ہے  کوئی

ابھی تک تو وہی شدّت ہواؤں  کے  جنوں  میں  ہے 
ابھی تک جھیل میں  شاید شکارہ اور ہے  کوئی

میں  باہر کے  مناظر سے  الگ ہوں  اس لئے  عالمؔ
مرے  اندر کی دنیا میں  نظارہ اور ہے  کوئی
٭٭٭


گرا جاتا ہے  قصرِ دل مرا اک گھر بنانے  میں  
میں  بے  منظر نہ ہو جاؤں  کہیں  منظر بنانے  میں 

چھپاتا ہوں  جو سر تو پاؤں میرا منہ چڑھاتے  ہیں 
عبث میں  رائگاں  ہوتا رہا چادر بنانے  میں 

کسی تصویر سے  کیوں  مطمئن ہوتا نہیں  ہوں  میں 
بگڑ جاتی ہے  ہر صورت ذرا بہتر بنانے  میں 

بڑی مشکل سے  اس کے  سحر سے  میں  بچ کے  نکلا ہوں 
کسر چھوڑی نہ تھی اس نے  مجھے  پتھر بنانے  میں 

نہ جانے  رات کی تصویر کیسے  بن گئی عالمؔ
میں  کب سے  منہمک تھا صبح کا منظر بنانے  میں 
٭٭٭


رنگ برنگے  خوابوں  کے  اسباب کہاں  رکھتے  ہیں    ہم      
اپنی آنکھوں  میں  کوئی مہتاب کہاں  رکھتے  ہیں  ہم

یہ اپنی زرخیزی ہے  جو کھل جاتے  ہیں  پھول نئے 
ورنہ اپنی مٹی کو شاداب کہاں  رکھتے  ہیں  ہم

محرومی نے  خوابوں  میں  بھی ہجر کے  کانٹے  بوئے  ہیں 
اس کا پیکر مرمر سا کمخواب کہاں  رکھتے  ہیں  ہم

ہم جیسوں  کی ناکامی پر کیوں  حیرت ہے  دُنیا کو
ہر موسم میں  جینے  کے  آداب کہاں  رکھتے  ہیں  ہم

تیز ہوا کے  ساتھ اُڑے  ہیں  جو اوراق سنہرے  تھے 
اب قصّے  میں  دلچسپی کا باب کہاں  رکھتے  ہیں  ہم

صبح سویرے  آنگن  اپنا گونج اُٹھے  چہکاروں  سے  
توتا، مینا، بلبل یا سرخاب کہاں  رکھتے  ہیں  ہم
٭٭٭


وسائل سب مے ّسر ہیں  تو ہر شے ٔ کی کمی کا کیا سبب آخر
جہاں  دریا ہی دریا ہوں  وہاں  تشنہ لبی کا کیا سبب آخر

سمندر کی چٹانوں  نے  کہیں  تو راستہ روکا ہے  پانی کا
اُبھرتی ڈوبتی لہروں  میں  ورنہ سرکشی کا کیا سبب آخر

اندھیروں  کی طرف بڑھتے  قدم کو کیوں  نہیں  زنجیر کر دیتا
خُدا ہر سمت روشن ہے  تو میری گمرہی کا کیا سبب آخر

ہم اپنے  حال سے  دست و گریباں  ہو ں عطا کر وہ ہنر یارب
وگرنہ چشمِ باطن میں  شعورِ آگہی کا کیا سبب آخر

کماں  چاہے  کسی کی ہو ستم کے  تیر تو مجھ پر ہی آتے  ہیں 
میں  کیوں خاموش بیٹھا ہوں  مری یخ بستگی کا کیا سبب آخر

مرا ہر چاک دامن میری سعیٔ رائگاں  پر طنز کرتا ہے  
مجھے  عریاں  ہی ہونا ہے  تو اس بخیہ گری کا کیا سبب آخر
٭٭٭


ترے  جیسا کوئی بھوکا کوئی پیاسا نہیں  تھا
قناعت! تیری ٹھوکر میں  مگر کیا کیا نہیں  تھا

قبیلے  میں  ہوا تقسیم سب مالِ غنیمت
ذخیرے  میں  مگر سردار کا حصّہ نہیں  تھا

گدا، مسکین کیا اس شہر میں  پہلے  نہیں  تھے 
مگر آہ و فغاں  شور و شغب اتنا نہیں  تھا

بس اک دریا پہ پہرہ تھا یزیدی لشکروں  کا 
ہر اک چشمے  پہ باطل کا کبھی قبضہ نہیں  تھا

بہت مشہور تھی یہ آتشِ نمرود لیکن
کنشتوں  میں  کہیں  بھی زمزمہ ایسا نہیں  تھا

پڑھا کرتا ہوں  اب تاریخ میں  جو داستانیں 
مورخ نے  کسی بھی باب میں  لکھا نہیں  تھا 
٭٭٭


چلو! مانا کہ دریا میں  کئی گرداب رکھے  ہیں 
مگر لعل و گہر بھی اُس نے  زیرِ آب رکھے  ہیں 

بصارت ہی نہیں  باقی وگرنہ جانتے  ہیں  ہم
جلا کر کچھ دئے  اُس نے  پسِ محراب رکھے  ہیں 

بھٹکتا ہوں  جو شہروں  میں  تو لگتا ہے  زمیں  پر بھی
کہیں  تارے، کہیں  سورج، کہیں  مہتاب رکھے  ہیں 

کوئی کشتی نہیں  اتری کبھی بے  آب جھیلوں  میں 
کہوں  کس سے  ان آنکھوں  میں  ہزاروں  خواب رکھے  ہیں 

نئے  زخمو! تمہاری ناز برداری کہاں  ممکن
پرانے  زخم ہی ہم نے  ابھی شاداب رکھے  ہیں 
٭٭٭


غلط یہ بات ہے  روشن کہیں  دماغ نہیں 
جہاں  اندھیرا بہت ہے  وہیں  چراغ نہیں 

ضرور کھوٹ ہے  تقسیم کے  طریقے  میں 
کہیں  ایاغ بہت ہیں، کہیں  ایاغ نہیں 

میں  اُن کو شک کی نگاہوں  سے  دیکھتا کیوں  ہوں 
وہ لوگ جن کے  لباسوں  پہ کوئی داغ نہیں 

ہمیں  تو آج بھی اس کا یقیں  نہیں  ہوتا
مکینِ شہر ہیں  ہم سب مکینِ راغ نہیں 

یہ دل ہمارا نگہبان بھی ہے  رہ بر بھی 
ہمیں  ملال نہیں  ہے  اگر دماغ نہیں 

اسی کو دیکھ کے  راحت بہت ملی عالمؔ
بلا سے  باغ کی تصویر ہے  یہ باغ نہیں  
٭٭٭


میں جس جگہ بھی رہوں  گا وہیں  پہ آئے  گا
مرا ستارہ کسی دن زمیں  پہ آئے  گا

لکیر کھینچ کے  بیٹھی ہے  تشنگی مری
بس ایک ضد ہے  کہ دریا یہیں  پہ آئے  گا

مہیب سائے  بڑھے  آتے  ہیں ہماری طرف
کب اعتبار ہمیں  دوربیں  پہ آئے  گا

اب اس ادا سے  ہوائیں  دئے  بجھائیں  گی
کہ اتہام بھی خانہ نشیں  پہ آئے  گا

کمانِ وقت نے  ہم کو ہدف بنایا ہے   
کہیں  سے  تیر چلے  گا ہمیں  پہ آئے  گا

اُڑا رہا ہوں  غبارہ مگر خبر ہے  مجھے 
ذرا سی دیر میں  واپس زمیں  پہ آئے  گا
٭٭٭


ہاتھ پکڑ لے  اب بھی تیرا ہو سکتا ہوں  میں 
بھیڑ بہت ہے  اس میلے  میں  کھو سکتا ہوں  میں 

پیچھے  چھوٹے  ساتھی مجھ کو یاد آ جاتے  ہیں 
ورنہ دوڑ میں  سب سے  آگے  ہو سکتا ہوں  میں 

کب سمجھیں  گے  جن کی خاطر پھول بچھاتا ہوں 
راہ گزر میں  کانٹے  بھی تو بو سکتا ہوں  میں 

اک چھوٹا سا بچہ مجھ میں  اب تک زندہ ہے 
چھوٹی چھوٹی بات پہ اب بھی رو سکتا ہوں  میں 

سناٹے  میں  دہشت ہر پل گونجا کرتی ہے 
اس جنگل میں  چین سے  کیسے  سو سکتا ہوں  میں 

سوچ سمجھ کر چٹانوں  سے  الجھا ہوں  ورنہ
بہتی گنگا میں  ہاتھوں  کو دھو سکتا ہوں  میں 
٭٭٭


تاریکی میں  زندہ رہنا ہم کو نہیں  منظور
جگنو سا تابندہ رہنا ہم کو نہیں  منظور

اک پل کو ہی چمکیں  لیکن بجلی سی لہرائیں  
راکھ تلے  پائندہ رہنا ہم کو نہیں  منظور

نغمہ چھیڑیں  ساز بجائیں  اپنے  دل کا ہم 
موسم کا سازندہ رہنا ہم کو نہیں  منظور

ہم آزاد پرندے، ساری دنیا اپنی ہے 
خطے  کا باشندہ رہنا ہم کو نہیں  منظور

دست و گریباں  حال سے  ہیں  ہم فردا روشن ہو
ماضی میں  رخشندہ رہنا ہم کو نہیں  منظور

دل کے  وسیلے  ہی سے  ہم نے  سب کچھ پایا ہے 
عقل! ترا کارندہ رہنا ہم کو نہیں  منظور
٭٭٭





شاعر کی اجازت اور فائل کی فراہمی کے تشکر کے ساتھ
تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com

