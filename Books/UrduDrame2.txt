

اردو ڈرامے

حصہ دوم


پروفیسر سید معز الدین احمد فاروق
 
فہرست
مرزاصاحباں	3
ایک تھا راجا	29
بس اسٹینڈ پر	55
سکریٹ ایجنٹ زیرو زیرو زیرو	66
ہاتھی کے دانت	77
منزل ہے کہاں تیری	90
تگڑم	115
ڈاکو آ رہے ہیں۔۔۔	140
انقلاب کے بعد	167

 

ساگر سرحدی

مرزا صاحباں 
(ایکانکی)

کردار۔اداکاروں کے نام
ملک رحمت خاں۔رام سروپ
صاحبان۔کماری سادھنا
مرزا اعظم خاں۔شبیر خاں 
رام۔ایم کے شرما
	ڈائریکشن۔۔۔ رمیش تلوار
 منظر	:(ملک رحمت خاں کے ٹوٹے ہوئے مکان کا آنگن۔۔۔ گولے باری اور بمبارڈمنٹ کی آوازیں۔۔۔ سامنے دیوار کا دروازہ مویشی گھر میں کھلتا ہے۔۔۔ آنگن میں صاحباں بیٹھ کر دعا پڑھ رہی ہے۔۔۔ ملک سامنے والے دروازے سے اندر آتا ہے۔)
ملک	:صاحباں۔
صاحباں 	:جی ابا۔
ملک	:ابھی وقت ہے میری بات مان لو۔
صاحباں 	:کہیے؟
ملک	:تم یہ گانو چھوڑ دو۔ میں مرزا سے کہہ کر تمہارے جانے کا بندوبست کرا دیتا ہوں۔
صاحباں 	:اور آپ؟
ملک	:میں اس عمر میں اب کہاں جاؤں گا۔ پرانے درخت کو اکھاڑ کر دوسری جگہ لگا دیا جائے تو وہ دو دن نہیں ٹکے گا۔ لڑھک جائے گا۔
صاحبا	:میرے  لیے تو ابا اسی پیڑ کی چھانو ہے۔ میں کہاں جاؤں گی؟
ملک	:جانے تم نے یہ تکرار کرنا کہاں سے سیکھا ہے۔
	(وہ پرات لے کر مویشی گھر میں جاتا ہے۔ صاحباں چارے کا سامان کنارے رکھتی ہے۔ ملک داخل ہوتا ہے۔)
ملک	:ابھی تو صبح کا چارا پڑا ہے۔ پر لالی نے سونگھا تک نہیں۔
	(صاحباں اس کے ہاتھ دھلاتی ہے۔)
صاحباں 	:اس کو چچا کے ساتھ بھیج دیتے تو اچھا تھا۔
ملک	:میں نے تو بھیج دیا تھا، رسی تڑا کر بھاگ آئی۔
صاحباں 	: آپ ہی نے تو اسے اتنا بگاڑا ہے۔
ملک	:ہاں۔۔۔ سچ کہتی ہے تو۔
صاحباں 	:میرا تو روز اس سے جھگڑا ہوتا ہے۔
ملک	:لالی تجھ سے جلتی ہے اور تو لالی سے۔
صاحباں 	:میں کیوں جلوں گی بھلا۔۔۔ وہ جلتی ہے۔ گائے نہیں ہے۔ چڑیل ہے چڑیل۔ اس کے سامنے کبھی تم مجھ سے پیار کرتے ہو، مارنے کو دوڑتی ہے۔
ملک	:میری دوہی تو اولاد ہیں۔ تم اور لالی۔
صاحباں 	:میرا اس کے ساتھ مقابلہ کرتے ہونا ابا، تو مجھے بہت غصہ آتا ہے۔
ملک	:وہ بے زبان ہے بیٹی۔ جانور ہے۔ پھر آج کل اتنی سہمی رہتی ہے۔ جانور کی حس بڑی تیز ہوتی ہے۔ خطرے کو پہلے ہی پہچان لیتی ہے۔
	(وہ کھاٹ پر بیٹھتا ہے۔ کوئی مرزا گاتا ہوا نکلتا ہے۔ صاحباں اس کی کشش سے آواز کے پیچھے پیچھے جاتی ہے۔)
صاحباں 	:ابا جب کوئی مرزا گاتا ہے نا، لگتا ہے میں گا رہی ہوں۔
ملک	:ایک دن تو پاگل ہو جائے گی۔
صاحباں 	:مجھے اب ایسا لگتا ہے جیسے میری روح اب مجھے چھوڑ کر جا رہی ہے۔ وہ ’’مرزا‘ ‘گاتے ہوئے آگے چل رہی ہے۔ کھیتوں کھلیانوں سے، ندی نالوں کو پار کرتی ہوئی، پہاڑوں سے اور میں اسے جاتے ہوئے دیکھ رہی ہوں۔
ملک	:صاحباں، ایسی باتیں نہیں کرتے بیٹی۔
صاحباں 	اچھا ابایہ بتائیے، صاحباں کو غدار کہتے ہیں نا لوگ؟
ملک	:ہاں۔ قصے کہانیوں میں یہی لکھا ہے۔
صاحباں 	:کیوں؟
ملک	:اس لیے کہ اس نے اپنے بھائیوں کی جان بچا کر اپنے عاشق کو مروا ڈالا تھا۔
صاحباں 	:کیسے؟
ملک	:مرزا صاحباں بھاگ کر جنگل کی طرف نکل گئے تھے تو راستے میں رات ہو گئی تھی۔ مرزا نے کہا صاحباں تو سو جا۔ میں پہرہ دیتا ہوں۔ صاحباں نے سوچا اگر میں سو گئی اور میرے  بھائی مجھے تلاش کرتے ہوئے یہاں آ گئے تو تیر انداز مرزا میرے  بھائیوں کو مار دے گا۔ ا س نے کہا۔ نہیں مرزا تو سو جا۔ مرزا سو گیا۔ صاحباں نے اس کا تیر کمان پیڑ پر ٹانگ دیا۔ صاحباں کے بھائی صاحباں کو تلاش کرتے ہوئے ادھر نکل آئے۔ انھیں موقع کی تلاش تھی، انھوں نے مرزا کو مار ڈالا۔ اس کے بعد صاحباں نے بھی جان دے دی۔ وہ پاک روح تھی۔ وہ مرزا کے بغیر کیسے رہ سکتی تھی۔
صاحباں 	:لیکن ابا کون بہن ایسی ہو گی جو اپنے بھائی کو اپنے سامنے مرتا دیکھ سکے گی؟
ملک	:زمانہ بدل گیا ہے بیٹی۔ آج کل بیٹی خاندان کو چھوڑ کر عاشق کے ساتھ بھاگ جاتی ہے۔
صاحباں 	:میں اپنے ویر کے لیے ایک جان تو کیا دس جانیں قربان کر دوں۔ ابا میرا بھائی کہاں ہے؟
ملک	:ہندوستان چلا گیا ہے۔
صاحباں 	:کب آئے گا؟
ملک	:حالات جانتی ہو تم۔ ہندوستان، پاکستان کی لڑائی چھڑی ہوئی ہے۔
صاحباں 	:کیا نام ہے میرے  بھائی کا؟
ملک	:رام۔
صاحباں 	:رام؟
ملک	:ہاں۔
صاحباں 	:وہ چٹھی کیوں نہیں لکھتا؟
ملک	:لکھتا رہا بیٹی، ۱۶۔۱۷سال ہو گئے۔ ہر خط میں تمہیں پیار لکھتا رہا۔
صاحباں 	:اور کیا لکھتا تھا؟
ملک	:لکھتا تھا، تیوہار آتے ہیں تو مجھے بہن یاد آتی ہے۔ میرا دنیا میں کوئی نہیں۔ ایک آپ ہیں اور ایک میری ننھی سی بہن۔
صاحباں 	:میں ننھی تھوڑی ہوں۔
ملک	:اس وقت تو ننھی سی تھی۔ ماں تیری پیدائش کے بعد ہی مر گئی تھی۔ رام رات رات بھر جاگ کر تمہیں سلاتا تھا۔ کٹوری سے، چمچ سے تمہیں دودھ پلایا کرتا۔ میں دن بھر کھیتوں میں رہتا اور وہ تجھے گود میں لیے پھرتا۔
صاحباں 	:ابا آپ نے جانے کیوں دیا انھیں؟
ملک	:میں جانے نہ دیتا بیٹی۔ میں قسم کھا کر کہتا ہوں۔ میرا اپنا بیٹا بھی شاید اتنی خدمت نہ کرتا۔ اتنا اپنا نہ ہوتا۔ ہر بات کو اشارے سے سمجھ جاتا تھا۔
صاحباں 	:پھر کیسے چلے گئے وہ؟
ملک	:سارے گانو کے لوگ جرگہ لے کر میرے  گھر میں آئے۔ یہیں انھوں نے کہا۔ میں نے ایک کافر کے بچے کو پناہ دی ہے۔ ان دنوں خون سوار تھا سب پر۔ رام کے ماں باپ کو قتل کر دیا گیا تھا۔۔۔ وہ چاہتے تھے کہ میں رام کا نام بدل دوں۔ اس کا مذہب بدل دوں۔ رام نہ رکھ کر رسول رکھ دوں۔
صاحباں 	: آپ نے کیا کہا؟
ملک	:میں نے کہا۔ رام کی پیدائش سے پہلے اس کا کوئی مذہب نہ تھا۔ کوئی ملک نہ تھا، کوئی رنگ نہ تھا۔
صاحباں 	:انھوں نے کیا کہا؟
ملک	:انھوں نے جواب دیا:’’اس کی پیدائش کے بعد اس کا مذہب مقرر ہو گیا تھا۔ اس کا ملک بھی قرار دے دیا گیا ہے اور رنگ بھی۔‘‘
صاحباں 	: آپ نے کیا کہا؟
ملک	:میں نے کہا:’’رام کا نام رسول رکھ دوں تو کیا رام کا رنگ بدل جائے گا؟اس کی شکل بدل جائے گی؟انھوں نے جواب دیا:’’اس کی روح بدل جائے گی۔‘‘
صاحباں 	:پھر؟
ملک	:میں نے کہا روح کس نے دیکھی ہے؟انھوں نے جواب دیا:’’ہندو روح ہوتی ہے۔ مسلمان روح ہوتی ہے۔ جیسے ہندو پانی ہوتا ہے۔ مسلمان پانی ہوتا ہے۔‘‘
صاحباں 	:پھر؟
ملک	:پھر میں کھڑے ہو کر بآواز بلند کہا۔ جو آدمی خدا کے نام کو الگ کرتا ہے، جو آدمی کی روح کا نام دیتا ہے، رنگ دیتا ہے، جو آدمی پانی کو جو خدا کی بخشش ہے، اس کی رحمت ہے، اس کے نام کو بانٹتا ہے، وہ جھوٹا ہے، مکار ہے، خدا کی شان میں گستاخی کرتا ہے۔ اگر رام میرے  گھر میں رہے گا، اس کا نام رام ہی رہے گا۔۔۔ میرے  بیٹے کی طرح رہے گا۔ میرے  بھتیجے کی طرح رہے گا۔ میرے  عزیز کی طرح رہے گا۔
صاحباں 	:مان گئے وہ؟
ملک	:اس وقت تو وہ کچھ نہ بولے۔ لیکن مجھے پتا چلا کہ وہ لوگ رام کو مار ڈالنے کی فکر میں تھے۔ مذہب بڑا اندھا ہے صاحباں۔ اناج وہی ہے، اسی مٹی سے اگتا ہے۔ لیکن جب ہمارے برتن میں پکتا ہے مسلمان اناج ہو جاتا ہے اور اگر کسی ہندو کے برتن میں پکتا ہے تو ہندو اناج ہو جاتا ہے۔ پانی بھی وہی ہے۔ اسی دریا سے ہم لاتے ہیں تو ہمارے برتن کا پانی مسلمان پانی ہو جاتا ہے اور ہندو کے برتن کاہندو پانی ہو جاتا ہے۔۔۔ میں نے رام کو ایک اندھیری رات میں پاکستان کی سرحد سے پار کر دیا۔
صاحباں 	:میرا بھیا۔
ملک	:(رندھی ہوئی آواز میں ) بیٹی وہ میرے  قدموں میں اتنا رویا کہ میں بتا نہیں سکتا۔ بولا ’’چچا میرا نام بدل دو، اسلم رکھ دو، فیاض رکھ دو، رسول رکھ دو۔ لیکن مجھے اپنے قدموں سے الگ نہ کرو۔‘‘چھوٹا سا بچہ، معصوم بھولا بھالا۔ بولا ’’میرا کوئی نہیں، میرے  ماں باپ مر چکے ہیں۔ وہ ہندو تھے یا مسلمان۔ مجھے کچھ پتا نہیں۔ چچا تم ہی میرے  سب کچھ ہو۔‘‘ میں نے ڈانٹا تو چیخ کر کہنے لگا۔’’میں اپنی بہن کو ساتھ لے جاؤں گا۔ تم کون ہوتے ہو میری بہن کو رکھنے والے۔ میں نے اسے پالا ہے۔‘‘ (وقفہ) آدھی رات کو میں نے اسے ایک ٹرک میں ڈھکیل دیا۔۔۔ 
	(ملک کی آنکھوں میں آنسو ہیں۔ صاحباں روتی ہے۔)
صاحباں 	:میرا ویر، میرا بھیا۔
	(وقفہ)
	(آہستہ آہستہ بمبارڈمنٹ کی آوازیں آنے لگتی ہیں۔)
ملک	:نفرت کاجو بیج ہم نے اس وقت بویا تھا، اس کا پھل آج کاٹ رہے ہیں۔۔۔ اقبال نے کہا تھا:
	مذہب نہیں سکھاتا آپس میں بیر رکھنا
	اور ہم مذہب کے نام پر خون کے دریا بہا رہے ہیں۔
	(دروازے پر دستک ہوتی ہے۔)
ملک	:کون؟
آواز	:مرزا اعظم خان۔
ملک	:آ جاؤ مرزا، اندر آ جاؤ۔
	(صاحباں پردے کی آڑ میں ہو جاتی ہے اور مرزا نہایت غمگین اور سنجیدہ ہے۔)
مرزا	:آداب عرض ہے چچا جان۔
ملک	:کہو بھتیجے، دشمنوں کی طبیعت تو ٹھیک ہے؟
مرزا	:ملک جی، آپ کے یہ زہر کے بجھے ہوئے تیر پھر کسی وقت کام آئیں گے۔اس وقت رہنے دیجئے۔
ملک	:بیٹے پھر کی بات نہ کرنا، گھڑی بھرکا تو یقین نہیں۔
مرزا	:مطلب؟
ملک	:مطلب یہ کہ ہندوستانی فوج آندھی کی طرح بڑھتی آ رہی ہے اور تم روک نہیں پا رہے ہو۔
مرزا	:ملک جی، اس کے بارے میں، میں آپ سے زیادہ ہی جانتا ہوں۔ ہم نے لاشوں کے انبار لگا دیے ہیں۔ ہمارے ایک ایک شہید نے دس دس کافروں کی جانیں جہنم میں ڈھکیل دی ہیں۔
ملک	:لگتا ہے مرزا، تم پاکستانی فوج کے میجر ہی نہیں ہو، جنت اور جہنم کا پتا بھی رکھتے ہو۔ وہ کافر جہنم میں پہنچ گئے ہیں۔ اس کی شاید رسید بھی تمہیں مل گئی ہے۔
مرزا	:کافروں کی جگہ صرف جہنم ہے رحمت خاں۔
ملک	:اور مومنوں اور مجاہدوں کی؟
مرزا	:یہ بتانے کی ضرورت نہیں ملک جی۔
ملک	:بتا دو مرزا۔ عزیزوں کا پتا تو رکھنا ہی چاہئے۔
مرزا	:ہم جو شہید ہو رہے ہیں، وطن کے لیے قربان ہو رہے ہیں۔ قوم اور ملت کے لیے جانیں دے رہے ہیں۔ ہم جنت میں قدم رکھیں گے۔
ملک	:لگتا ہے خدا بھی رشوت قبول کرنے لگا ہے۔
مرزا	:ملک جی۔۔۔ 
ملک	:اماں یار گرمی نہ دکھاؤ، تم مر کر شاید جنت میں جاؤ گے۔ میاں ہم تو جنت میں تھے، میاں جنت میں۔ کیا یہ علاقہ کسی جنت سے کم ہے؟ تم نے دھان کے کھیت دیکھے ہیں؟میں کسان ہوں مرزا کسان۔ دھان کی بالیاں لمبی لمبی، لہراتی، بل کھاتی، ناچتی ہوا میں دائرے بناتی ہوئی کسی معشوقہ کی زلفوں سے گھنی گھنی اور جان لیوا ہوتی ہیں۔ بتاؤ مرزا تم میری طرح نہیں بن سکتے ہو؟اماں یار خدا نے یہ برکت ہی تمہیں نہیں دی۔ تم نے اپنے خون کو نفرت سے کالا کر دیا ہے، زہریلا بنا دیا ہے اور تم نے کھیتوں سے کبھی گنا توڑ کر کھایا ہے۔ شہد کی طرح پنجاب کی کسی سوہنی مٹیار کے ہونٹوں کی طرح رس بھرا۔ کون کہتا ہے کہ خدا یہاں جلوہ گر نہیں۔ راوی میں کبھی تیرے ہو؟راوی کا پانی جب جسم کو چھو جاتا ہے، ایک ایک رگ زندہ ہو جاتی ہے۔ ایک ایک پور جاگ اٹھتی ہے۔ خون اور سرخ، دل اور جواں، جسم گاتا ہوا اور مرزا اعظم خاں تم نے اس دھرتی کو دوزخ میں بدل دیا ہے۔ بارود، ہوائی جہاز، ٹینک، توپیں اور زہریلی گیسوں سے میرے  اس پنجاب کو اجاڑ دیا ہے۔
مرزا	:ملک رحمت خاں آپ خودغرض ہیں۔ اپنی اس چپے بھر زمین کے لیے روتے ہیں۔ اپنے دھان اور گنے کے کھیتوں کے لیے روتے ہیں۔ قومیں، کھیتوں، آپ کے گنوں اور راوی کے دریا سے نہیں بنتیں۔ یہ فتح کے جذبے، قربانی کے مادے اور جان دینے کی تمنا سے بنتی ہیں۔۔۔ 
	(وقفہ)
ملک	:(ملک کی آواز بھاری ہو جاتی ہے )تم سپاہی ہو بیٹے۔ کسان نہیں۔ کسان کے لیے یہ چپہ بھر زمین، زمین نہیں ہوتی، ماں ہوتی ہے، جو اسے پالتی پوستی ہے۔ بہن رہتی ہے جواس کی آن بان اور شان ہوتی ہے۔ جب کسان بیج بوتا ہے تو زمین ایک معشوقہ ہوتی ہے جواپنی سوندھی سوندھی خوشبو سے اسے پاگل بنا دیتی ہے اور کون اپنی ماں، بہن، معشوقہ کی بے عزتی دیکھ سکتا ہے۔ بدحالی دیکھ سکتا ہے۔ لٹتا دیکھ سکتا ہے۔ بیٹے کوئی قوم نفرت کے جذبے سے نہیں بن سکتی۔ نفرت سے دوسرے آدمی کو نقصان تو پہنچتا ہے آدمی خود بھی جل کر راکھ ہو جاتا ہے۔
مرزا	:ملک جی آپ نفرت کے جذبے سے آشنا نہیں ہیں۔ اس کی شدت محبت سے بڑھ کر ہے۔ اگر محبت دل کو نرم کرتی ہے تو نفرت فولاد بناتی ہے۔ اگر محبت ذہن کو سلا دیتی ہے تو نفرت ہر لمحہ چوکنا رکھتی ہے۔ اگر محبت بھول جانا سکھاتی ہے تو نفرت کرید کرید کر زخموں کو تازہ کرتی ہے۔
ملک	:مبارک ہو تمہیں تمہارا یہ جذبہ!
مرزا	:ہاں مبارک ہو ہمیں ہمارا یہ جذبہ۔ کیونکہ ہم نیک کام کے لیے زہر کے جام پی رہے ہیں۔ ہماری رگ رگ، نس نس میں نیلا زہر بھرا ہوا ہے۔ ہم نے اپنی قوم اور ملت کے لیے اپنی جانوں کو تلوار کی نوک پر رکھا ہے۔ ہمیں چین نہیں ملے گا جب تک کہ ہم اپنے مقصد میں کامیاب نہ ہوں گے۔ چاہے ہمیں یہ جنگ ہزار سال تک کیوں نہ لڑنی پڑے۔
ملک	:یا اللہ! اس قوم نے کون سا ایسا گناہ کیا ہے؟ کس کس کی سزا دے رہا ہے؟ابھی تو عہد طفلی ہے۔ بولنا بھی نہیں سیکھا ان قوموں نے۔
مرزا	:ملک جی، آپ بوڑھے ہو چلے ہیں۔
ملک	:ہاں بیٹے، میں بوڑھا ہو چلا ہوں۔ اپنی زمین کے ساتھ ساتھ بوڑھا ہو چلا ہوں۔ لیکن بیٹے میری ایک بات کا جواب دو۔۔۔ بیٹھو یہ جرنیلی چھوڑو۔
مرزا	:لو چچا تمہارے لیے چھوڑ دی یہ جرنیلی۔
ملک	:یہ بتاؤ۔تاج محل کس نے بنایا تھا؟
مرزا	:مذاق کرتے ہو چچا؟
ملک	:تمہارے سرکی قسم مذاق نہیں کرتا۔ اللہ رسولؐ کی قسم مذاق نہیں کرتا۔
مرزا	:تو کیا امتحان لے رہے ہو میرا؟
ملک	:میں ان پڑھ، گنوار کسان، بھلا کیا امتحان لوں گا۔ بیٹے تو اتنا بڑا جرنیل، میجر، پڑھا لکھا۔
مرزا	:تاج محل کو شاہ جہاں نے بنوایا تھا۔
ملک	:کون تھا وہ؟
مرزا	:مسلمان تھا۔
ملک	:اور لال قلعہ؟
مرزا	:اسی نے۔
ملک	۔:جامع مسجد، فتح پور، اور نگ آباد کا قلعہ؟بتاؤ بیٹے کون لوگ تھے وہ؟
مرزا	: آپ کیا کہنا چاہتے ہیں؟
ملک	:میں یہی کہنا چاہتا ہوں بیٹے کہ تہذیب کبھی الگ نہیں کی جاتی۔ یہ ساجھے کا سرمایہ ہوتا ہے۔ تمہارے پاکستان میں کتنے گرو دوارے، کتنے مندر، کتنے متبرک مقام ہوں گے، تیرتھ ہوں گے۔ کیا وہاں کے سپاہی انھیں توڑ دیں گے؟جواب دو بیٹے، سوچو ذرا۔ یہ تہذیب جو صدیوں سے بنتی ہے۔ بڑھتی ہے۔ یہ سب اس کے پھل ہیں۔ کیا مرزا غالب، میر تقی میر صرف مسلمانوں کے شاعر ہیں؟کیا پریم چند صرف ہندوؤں کا ادیب ہے؟کیا تم اپنی نفرت سے تاج محل اور لال قلعہ کو یہاں لا سکتے ہو؟سوچو بیٹے، ذرا ٹھنڈے دل سے سوچو۔
	(ملک مویشی گھر میں جاتا ہے۔ مرزا کھڑا ہو جاتا ہے۔)
صاحباں 	:اباکی باتوں کا برا مت مانیے۔
مرزا	:(چونک کر) نہیں تو۔
صاحباں 	:آج کچھ سوچ میں پڑے ہیں آپ؟
مرزا	:ہیں۔۔۔ ہاں۔۔۔ 
صاحباں 	:کیا بات ہے؟
مرزا	:بات؟اچھا سنو۔
صاحباں 	:جی۔
مرزا	:تم روحوں میں یقین رکھتی ہو؟
صاحباں 	:یقین کیا۔ کبھی تو مجھے محسوس ہوتا ہے کہ میں خود ایک روح ہوں۔
مرزا	:کمال ہے میں خود یہی محسوس کرنے لگا ہوں۔
صاحباں 	:اب کیا ہو گا؟
مرزا	:سوچنے لگتا ہوں تو دماغ بہک جاتا ہے۔ جسم، روح ایک ترنم میں ڈوب جاتے ہیں اور میں دیوانوں کی طرح ہنسنے لگتا ہوں۔
صاحباں 	:موت کتنی حسین ہو گی۔
مرزا	:سنو۔
صاحباں 	: آپ بتائیے؟
مرزا	:مجھے تو یقین آ رہا ہے۔
صاحباں 	:میں صاحباں کی روح ہوں۔ میرے  بھیا نے میرا نام صاحباں رکھا۔ آپ مرزا ہو کر میری زندگی میں چلے آئے۔
مرزا	:خدا بچائے۔
صاحباں 	:دعا کیجئے۔
مرزا	:میں مرنا نہیں چاہتا، تمہارے ساتھ زندگی گزارنا چاہتا ہوں۔
صاحباں 	:شاید جھوٹ ہو۔
مرزا	:جھوٹ؟
صاحباں 	:میرے  بھیا تو یہاں نہیں۔ ہماری قسمت کا فیصلہ کیونکر ہو گا۔
مرزا	:میں خطرہ مول نہیں لینا چاہتا۔
صاحباں 	:حکم دیجئے۔
مرزا	:تم گانو چھوڑ دو۔
صاحباں 	:ابھی تھوڑی دیر پہلے کوئی مرزا گا رہا تھا۔ مجھے یوں لگا کہ آپ مجھے بلا رہے ہیں۔
مرزا	:ہمارا بڑا سا آنگن ہے۔ میرے  ابا ہیں۔ امی ہیں۔ وہ تمہیں دیکھ کر بہت خوش ہوں گے۔
صاحباں 	:وہ پہچان لیں گے مجھے؟
مرزا	:وہ تمہاری آنکھوں میں دیکھیں گے تو میری تصویر نظر آئے گی۔ تمہیں بولتے ہوئے سنیں گے تو میری آواز محسوس ہو گی۔
صاحباں 	:ہم قسمت سے بھاگ رہے ہیں نا؟
مرزا	:میری جان کا تو کوئی بھروسا نہیں۔ میں نہیں چاہتا تھا تمہاری زندگی کو آنچ آئے۔
صاحباں 	:یہاں حالات بہت خراب ہیں؟
مرزا	:جنگ ہے۔ کچھ بھی ہو سکتا ہے۔ تم جلدی سے کپڑے لتے باندھ لو۔ میں ٹرک کا بندوبست کرتا ہوں۔ تم ضد نہ کرتیں تو میں تمہیں کب کا روانہ کر چکا ہوتا۔
	(وہ جانے کے لیے مڑتا ہے۔)
صاحباں 	:ایک بات بتائیے۔
مرزا	:ہوں۔
صاحباں 	:میں آپ کے بغیر جی سکوں گی؟
مرزا	:اس لڑائی کے بعد میں جلد ہی چھٹی لے کر تمہارے پاس چلا آؤں گا۔ تم جلدی سے تیار ہو جاؤ۔ ہو سکے تو ملک جی کو بھی ساتھ لے لو۔
	(وہ نکل جاتا ہے۔ صاحباں ایک نظر اس کی طرف دیکھتی ہے۔ پھر دروازہ بند کر دیتی ہے۔ گولہ باری کی آوازیں آتی ہیں۔)
صاحباں 	:ابا۔
	(ملک داخل ہوتا ہے۔)
صاحباں 	:وہ کہہ رہے تھے کہ ہمیں یہ جگہ چھوڑ دینی چاہئے۔
	(ملک خاموش ہے۔)
صاحباں 	: آپ نے کہا تھا نا کہ ہندوستانی فوج کسی وقت بھی یہاں پہنچ سکتی ہے۔
	(ملک کوئی جواب نہیں دیتا۔)
صاحباں 	:پھر یہاں سپاہیوں کا راج ہو گا؟
	(وقفہ)
ملک	:تم کہاں جانا چاہتی ہو؟
صاحباں 	:میں۔۔۔ مطلب، آپ نہیں چلیں گے؟
ملک	:میں تو بوڑھا ہو گیا ہوں بیٹی۔ اب کچھ دن رہ گئے ہیں۔ یہاں اس جگہ، اپنے کھیتوں، اپنے گھر، اپنی پرانی یادوں کے سہارے کاٹ لوں گا۔ یہاں تمہاری ماں کی قبر بھی ہے۔ جینے کے کئی بہانے ہیں۔
صاحباں 	:میں آپ کے بغیر کہیں نہیں جاؤں گی۔
ملک	:ضد نہیں کرتے بیٹی۔ لڑکی ماں باپ کی آبرو ہوتی ہے۔ میرے  جیتے جی تمہیں کچھ ہو گیا تو میرے  یہ آخری دن بھی خوار ہو جائیں گے۔
صاحباں 	:ابا۔
	(وہ اس کے گلے سے لگ جاتی ہے۔)
ملک	:جاؤ اور کپڑے لتے باندھ لو۔ تیار ہو جاؤ۔
	(وہ اندر جاتی ہے۔)
صاحباں 	:(اندر سے )ابا۔
ملک	:جی بیٹی۔
صاحباں 	:یہ سونے کا ہار اور کنگن کس کے ہیں؟
ملک	:یہ امانت ہے تمہارے بھائی کی۔ اسے رہنے دو۔ جانے کب آ نکلے۔
صاحباں 	:میں کبھی ان سے نہ مل سکوں گی؟
ملک	:خدا کو یہی منظور ہو گا۔
صاحباں 	:ابا۔ آپ کی یہ گرم وا سکٹ الماری میں ہے۔
ملک	:اچھا۔
صاحباں 	:اسے دھوپ دکھانا نہ بھولیے۔ نہیں تو پھٹ جائے گی۔
ملک	:(آہستہ سے ) دھوپ نکلے گی اب کہیں۔
صاحباں 	:یہ اماں کے کپڑے ہیں نا ابا؟
ملک	:ہاں بیٹی۔
صاحباں 	:کسی کو دے دیجئے، پڑے پڑے سکڑ جائیں گے اور پھٹ جائیں گے۔ 
ملک	:ہاں کوئی فائدہ نہیں۔ میں دے دوں گا کسی حاجت مند کو۔
	(وہ لوہے کا ایک ٹرنک لیے داخل ہوتی ہے۔)
ملک	:جا رہی ہو صاحباں؟
صاحباں 	:جی۔
ملک	:بیٹی۔۔۔؟
صاحباں 	:جی ابا۔۔۔ 
ملک	:جہاں رہنا اپنے گھرکی عزت کا خیال رکھنا۔
صاحباں 	: آپ تو جانتے ہیں ابا، صاحباں نے بھائیوں کے لیے جان دے دی تھی۔
ملک	:اس کہانی کو بھول جا۔
صاحباں 	:جو بات آدمی بھولنے کی کوشش کرتا ہے وہ روح کی گہرائیوں میں اتر جاتی ہے۔
ملک	:اس قصے کو یاد رکھو گی تو پریشان رہو گی۔
	(صاحباں خاموش ہے۔)
ملک	:اور اپنی خیریت کی خبر بھیجتی رہنا۔
صاحباں 	: آپ مجھے گھر سے نکال رہے ہیں نا؟
ملک	:بیٹی۔
صاحباں 	:اور کیا بیٹی کی یہی قسمت ہے نا۔ بڑی ہوئی تو غیر ہو گئی۔
ملک	:ایسا نہیں کہتے بیٹی۔ تم دوسرے کے گھر جاؤ گی تو اپنے اس بوڑھے باپ کو بھول جاؤ گی؟
	(صاحباں رونے لگتی ہے۔)
ملک	:نا بیٹی۔ رویا نہیں کرتے۔ بیٹی یہاں بیٹھو۔ مجھے تو افسوس ہے تمہیں اس طرح رخصت کر رہا ہوں۔ کہاں بینڈ باجے اور کہاں یہ گولہ بارود۔اللہ
	(صاحباں ٹرنک پر بیٹھتی ہے۔ دروازے پر دستک ہوتی ہے۔)
ملک	:کون؟
آواز	:چاچا۔۔۔ 
ملک	:(صاحباں سے )یہ مرزا کی آواز تو نہیں۔ کون ہو بھائی؟
آواز	:میں غیر نہیں ہوں چاچا۔ دروازہ تو کھولو۔
	(صاحباں خودبخود مسکرانے لگتی ہے۔ ملک دروازہ کھولتا ہے۔رام داخل ہوتا ہے۔ وہ فوجی لباس میں ہے۔)
رام 	:السلام علیکم چاچا۔
ملک	:وعلیکم السلام۔۔۔ لیکن۔۔۔ 
رام	:میرا نام ’’لیکن‘‘ نہیں چاچا، رام ہے رام۔
ملک	:رام۔
رام	:ہاں رام۔ تمہارا اکلوتا بیٹا۔
	(ملک اسے غور سے دیکھتا ہے اور پھر گلے سے لگا لیتا ہے۔)
ملک	:میرے  بیٹے، تم اس وقت۔ معاف کرنا بوڑھا ہو گیا ہوں۔ ٹھیک سے دیکھ بھی نہیں سکتا۔ تم بیٹے کیسے آئے؟
رام	:بس ایسے کیسے، جیسے تیسے چلے آئے۔
	(وہ گھرکی طرف دیکھتا ہے۔ پھر دھیرے دھیرے روشنی بڑھتی ہے۔)
رام 	:چاچا اس گھر کو کیا ہو گیا ہے۔ اتنا اجڑ گیا ہے۔
ملک	:ہاں بیٹا۔
رام	:اور یہ۔۔۔ یہ صاحباں۔۔۔ میری بہن۔۔۔ 
صاحباں 	:(آہستہ سے ) بھائی جان۔
رام	:ارے چاچا۔
ملک	:ہاں بیٹا۔
رام	:یہ صاحباں ہے نا، روتی صورت، ضدی؟
ملک	:ہاں بیٹا۔
رام	:ارے رے رے رے۔۔۔ میں تو۔۔۔ 
	(زور زور سے ہنستا ہے۔)
ملک	:کیا ہوا بیٹا؟
رام	:چاچا میں بھی نرا جاہل ہوں۔ ایک دم بوڑم۔
ملک	:ہوا کیا؟
	(رام تھیلے سے کتابیں اور کھلونے نکلتا ہے۔)
رام	:میں نے سوچا وہ اتی سی ہو گی۔ میں پریوں کی کہانیاں لایا ہوں۔ یہ کھلونے۔ 
ملک	:بیٹا تمہیں یہاں سے گئے اٹھارہ سال ہو گئے ہیں۔ تم بھی تو خیر سے جوان ہو گئے ہو۔
رام	:میں توخیر چاچا، لیکن یہ کیوں جوان ہو گئی ہے۔
	(وہ آہستہ آہستہ بڑھتا ہے۔ اس کے سرپر ہاتھ پھیرتا ہے۔)
رام	:میری بہن، ننھی سی بہن(بھرائی ہوئی آواز میں ) نظر نہ لگے مجھ بدبخت کی۔۔۔ صاحباں۔۔۔ 
صاحباں 	:جی بھائی جان۔
رام	:اپنے بھیا کو پہچانتی ہے؟
صاحباں 	:ہوں۔
رام	:جھوٹی۔
صاحباں 	: آپ کی قسم۔ آپ مجھے پچاس آدمیوں میں دکھائی پڑتے تو میں انگلی اٹھا کر کہتی۔۔۔ یہ ہیں میرے  بھائی جان۔
رام	:دیکھ چاچا رشتہ، رشتہ ہوتا ہے۔ میں اپنے دوستوں سے کہا کرتا تھا کہ میری بہن مجھے یاد کرتی ہو گی، وہ ہنس پڑتے تھے اور مجھے ان پر ترس آتا تھا۔۔۔ آہا۔۔۔ قسم سے چاچا روح کو قرار آ گیا ہے اپنے گھر میں آ کر۔
ملک	:تم آئے کیسے۔
رام	:بعد میں بتاؤں گا۔ مجھے اس سے باتیں کرنے دو۔ ارے چڑیل ادھر آ۔۔۔ (وہ اس کے پاس جاتی ہے )یہ لے کتابیں اور کھلونے۔۔۔ انگریزی آتی ہے؟
صاحباں 	:نا۔
رام	:رہی نا جاہل کی جاہل۔
صاحباں 	: آپ پڑھائیں گے تو میں سیکھ جاؤں گی۔
رام	:وقت اتنی مہلت دے گا ہمیں۔
صاحباں 	:ہم وقت سے مہلت مانگ لیں گے۔
رام	:جیسے ساری کائنات آپ کے اشارے پر چلتی ہے۔
صاحباں 	:دیکھ لیجئے ہمیں وقت جتنی مہلت دے گا اس سے زیادہ کر کے دکھائیں گے۔
رام	:مجھے تو لگتا ہے، تو نہیں بول رہی، خود وقت بول رہا ہے۔
ملک	:صاحباں تو چائے کا پانی چڑھا۔ رام تھکا ہوا ہو گا۔ مجھے کٹورا دے۔ میں لالی کی منتیں کرتا ہوں۔ شاید تھوڑا دودھ بخش دے۔
	(وہ کٹورا لا کر دیتی ہے۔ ملک مویشی گھر میں جاتا ہے۔ وہ چائے کا پانی رکھتی ہے۔ پھر پرات لاتی ہے۔ رام کے منہ ہاتھ دھلاتی ہے۔)
صاحباں 	:یہ وردی کیوں پہن رکھی ہے بھائی جان، آپ بھی فوج میں نوکری کرتے ہیں؟
رام	:نوکری؟ میجر ہوں میجر!
صاحباں 	:میجر کیا ہوتا ہے؟
رام	:میجر کیا ہوتا ہے؟رہی نا جاہل کی جاہل۔ میجر بہت بڑا افسر ہوتا ہے۔
صاحباں 	: آپ تو بڑے لگتے نہیں۔
رام	:ہوں۔ تو کیا بڑے آدمیوں کے سینگ ہوتے ہیں۔
صاحباں 	:سینگ ہی ہوتے ہوں گے تبھی تو لوگ ان سے ڈرتے ہیں۔
رام	:اب تمہیں ڈرانے کے لیے سینگ اگانے پڑیں گے۔
صاحباں 	:گھر میں آپ کی فوج داری نہیں چلے گی۔ اتار دیجئے یہ ٹوپا۔
رام	:ٹوپا۔۔۔ یہ ٹوپا ہے؟
صاحباں 	:مجھ کو ٹوپا ہی لگتا ہے۔
رام	:لو بھئی رکھ دیا یہ ٹوپا۔
صاحباں 	:اور یہ بندوق بھی اتار دیجئے۔
رام	:بندوق۔۔۔ کون سی بندوق؟
صاحباں 	:یہ جو کمر میں باندھ رکھی ہے آپ نے۔
رام	:یہ بندوق ہے؟ارے بدھو یہ ریوالور ہے۔
صاحباں 	:ہو گا کوئی دلاور کا بھائی۔
رام	:تم میرا جلوس نکال رہی ہونا؟مجھے پہلے سے معلوم ہوتا تو میں آتا ہی نا۔
صاحباں 	:او۔۔۔ او۔۔۔ میرے  بھیا۔
رام	:(نقل کرتے ہوئے ) میرے  بھیا۔ یہ لو بندوق بھی گئی۔
	(ریوالور رکھ دیتا ہے۔)
صاحباں 	:لائیے میں آپ کے جوتے بھی کھول دوں (کھولتی ہے ) بھائی جان۔۔۔ 
رام	:کہیے بھائی کی جان۔
صاحباں 	: آپ ہندوستانی فوج کے افسر ہیں۔۔۔ ہیں نا؟
رام	:ہاں۔
	(وقفہ)
صاحباں 	: آپ فوج کے ساتھ آئے ہیں نا؟
	(وقفہ)
رام	:ہاں۔۔۔ 
صاحباں 	:اور پاکستانی فوج؟
رام	:پیچھے ہٹ رہی ہے۔
	(وقفہ)
صاحباں 	:کافی مار کاٹ ہوئی ہو گی؟
رام	:ہاں۔ لیکن اس گانو میں ابھی کافی سپاہی چھپے ہیں۔ ہم شام تک ان کا صفایا کر دیں گے۔ تم کس لیے پوچھتی ہو؟
	(صاحباں خاموش ہے۔)
رام	:چھوڑو یہ قصے۔ میں بہت تھکا ہوا ہوں۔ چائے کا کپ لاؤ۔ مجھے ذرا دیر میں لوٹ جانا ہے۔
صاحباں 	:اب آپ آ گئے ہیں، لوٹ کے جانا آپ کے بس میں نہیں۔
رام	:مجھے باندھ کر رکھو گی؟
صاحباں 	: آپ نے کہا کہ میں وقت کی آواز ہوں۔ وقت آپ کو باندھ کر رکھے گا کس کر!
رام	:ارے تو تو مجھے پاگل لگتی ہے صاحباں۔
صاحباں 	:لیکن میں چائے بہت اچھی بناتی ہوں۔
	(ملک آتا ہے۔)
ملک	:دیکھو تو بیٹا کیا کٹورا بھرکر دودھ دیا ہے لالی نے۔
رام	:چاچا کیسے دودھ نا دیتی، اسے معلوم ہے گھر کا مالک آ گیا ہے۔
ملک	:لو بیٹی جلدی سے چائے دے دو۔ میں بھی ایک پیالی پیوں گا۔
رام	:کس کو معلوم تھا کہ میں اپنا گھر دیکھ سکوں گا اور ان حالات میں۔
ملک	:بیٹا تمہارے آنے سے یہ گھر جیسے آباد ہو گیا ہے۔
رام	:چاچا، مجھے گھر آ کر جو سکون ملا ہے میں بیان نہیں کر سکتا۔ شاید اس جوش میں کہ میرا گھر قریب آ رہا ہے میں نے اپنے ساتھیوں کو آرام کا سانس نہیں لینے دیا۔ میرے  جوان کہتے تھے کہ میجر صاحب ہوا کے گھوڑے پر سوار ہو۔
ملک	:ہم بھی تو روز تمہیں یاد کرتے تھے۔ صاحباں کھاتے پیتے روز تمہارے بارے میں پوچھا کرتی تھی۔
رام	:میرا تو کوئی اور ہے ہی نہیں۔ چاچا سچ پوچھو تو میں ہندوستان میں بھی اجنبی رہا۔ میرا گھر تو یہاں ہے۔ اسی گانو میں پیدا ہوا۔ تم نے میری جان بچائی۔ مجھے پالا پوسا بڑا کیا۔ باپ اور ماں کا پیار یکسر تم نے دیا۔ 
ملک	:اللہ اللہ۔ کیا زبان سیکھ آیا ہے تو رام۔ خدایا کوئی اپنے بچوں کو کیسے پالتا ہے رے۔ اچھا اچھا تو ہندوستانی فوج کے ساتھ آیا ہے۔ فتح کر لی ہے ہماری زمین۔
رام	:کیسی فتح، کہاں کی فتح۔
ملک	:بیٹے مجھے تو اتنا پتا ہے کہ تو کسان کا بیٹا ہے۔ تو نے میرے  ساتھ ہل جوتا ہے۔ آب پاشی کی ہے۔ بیج بویا ہے۔ اب انھیں کھیتوں میں بارود بھرنے آیا ہے بیٹے۔
رام	:چاچا خدا واسطے کی بات کرنا۔
	(صاحباں چائے لاتی ہے۔)
صاحباں 	:لیجئے بھائی جان۔
	(ملک کو بھی دیتی ہے۔)
رام	:تو اندر جا صاحباں۔
صاحباں 	:نہیں جاتی۔
رام	:مار کھائے گی۔
صاحباں 	:اوں۔ بڑے آئے لاٹ صاحب۔ میں یہاں بیٹھوں گی۔ آپ کی باتیں سنوں گی۔
رام	:بھائی کو بہت چاہتی ہے نا؟
صاحباں 	:کون بہن، بھائی کو نہیں چاہتی۔
رام	:چاچا میں تو رو پڑوں گا(وہ کپ رکھ دیتا ہے ) میں ترستا رہا ہوں پیار کے لیے۔ اپنی بہن کے ہوتے ہوئے میں ترستا رہا۔ یہ کس نے دلوں کے بٹوارے کیے؟یہ چائے۔ اس ننھی بہن کے ہاتھوں کی چائے۔
	(وہ اس کے ہاتھ تھامتا ہے۔ چومتا ہے۔ رو پڑتا ہے۔ صاحباں بھی دھیرے دھیرے رونے لگتی ہے۔)
ملک	:رام بیٹا چائے پی۔ مرد ہو کر روتا ہے تو۔۔۔ دیکھ اسے بھی رلائے گا۔
	(رام چائے لیتا ہے۔ صاحباں خالی کب لے کر اندر جاتی ہے۔)
رام	:چاچا تمہاری سوگندھ میں آج بھی کسان ہوں۔ لیکن اگر کسان کے کھیتوں پر کوئی قبضہ کرنا چاہے تو کیا کرتا ہے کسان؟چاچا ہمارے اس گانو میں ہی چپے چپے زمین کے لیے کتنے خون خرابے ہوئے ہیں۔ وہ چپہ بھر زمین کی بات نہیں تھی، عزت آبرو کی بات تھی۔ زمین ماں بھی ہے اور بہن کی آبرو بھی ہے۔ کون لٹتا دیکھ سکتا ہے۔
ملک	:تو میرے  ہی الفاظ دہرا رہا ہے۔
رام	:چاچا ہم کشمیر کیوں دے دیں؟اس لیے کہ وہاں مسلمان رہتے ہیں؟ کیا ہندوستان کے دوسرے حصوں میں مسلمان نہیں رہتے؟کیا مذہب کی بنا پر حکومتیں ہوتی ہیں؟
ملک	:بیٹا میں تو کہہ رہا ہوں کہ جنگ اچھی نہیں ہے۔ یہ ہندو مسلمان کا تصور ہی خطرناک ہے۔ ہم آنے والی نسلوں میں بھی نفرت کے بیج بو رہے ہیں۔
رام	:تم ٹھیک کہتے ہو چاچا۔ حرف بہ حرف ٹھیک کہتے ہو۔ لیکن چاچا تمہیں یاد ہو گا۔ ۱۹۴۷ء؁ میں کشمیر پر حملہ ہوا تھا اور کشمیر کا بہت سا حصہ پاکستان کے قبضے میں ہے اور ہم آج تک اپنے آپ کو روکے ہوئے ہیں۔ حالانکہ پوری قوم بے چین تھی۔ بدلہ لینے کے لیے تڑپ رہی تھی۔ کوئی قوم مرنا نہیں چاہتی۔ کوئی قوم دباؤ نہیں چاہتی۔ کوئی قوم بے عزتی برداشت نہیں کرتی لیکن یہاں کی تانا شاہی یہ سمجھی کہ ہندوستان کمزور ہے وہ امن کے پجاری ہیں۔ وہ لڑنا کیا جانیں۔ پاکستان کو اپنی مانگی ہوئی طاقت پر غرور تھا۔۔۔ یہ سیبرجیٹ، یہ پیٹن ٹینک اور شرمن ٹینک۔ انھیں اس بات کا بھی غرور تھا کہ برطانیہ اور امریکہ ان کی پشت پناہی کر رہے ہیں اور ہمیں حکم ملا ہے کہ غرور کا سرنیچا کرو۔ داغ دو ان جیٹ ہوائی جہازوں کو۔ اڑا دو ان ٹینک توپوں کو، گھر تک پہنچا آؤ حملہ آوروں کو اور کچل دو اس جھوٹی طاقت کو۔ ہماری دشمنی چاچا جنتا کے ساتھ نہیں یہاں کی تانا شاہ حکومت سے ہے۔ اس ڈکٹیٹر شپ سے ہے۔ چاچا، ذہن شاعر کا ہو اور دل شیر کا تو بڑی سے بڑی طاقت بھی ہیچ ہو جاتی ہے۔
ملک	:تم کیا سمجھتے ہو کہ یہ جیٹ اور ٹینک دوبارہ نہیں آئیں گے۔ گولے بارود کی کمی ہو گی؟ بیٹا آگ میں تیل ڈالتے ہو اور کہتے ہو کہ آگ بجھ جائے۔
رام	:پھر کیا کریں چاچا؟ ہار مان لیں؟گھٹنے ٹیک دیں؟
ملک	:میں کیا جانوں بیٹا تم کیا کرو۔ میں تمہاری اس سیاست کو بالکل نہیں سمجھتا۔ میں صرف اتنا جانتا ہوں کہ لڑتی ہیں حکومتیں اور بھگتنا پڑتا ہے عام آدمیوں کو۔
	(وہ مویشی گھرکی طرف جانے کے لیے مڑتا ہے۔)
رام	:تمہاری باتیں اتنی اچھی ہیں چاچا کہ ان پر یقین نہیں آتا۔ اچھا چاچا ہم تو چلے۔ بہت آرام کر لیا۔
	(ملک جا چکا ہے۔)
صاحباں 	:ابھی تو آئے آپ بھائی جان، ابھی چلے؟
رام	:پگلی تمہیں پتا ہے وہاں کیا ہو رہا ہو گا؟سچ مانو تو میں نے یہاں آ کر نوکری سے زیادتی کی ہے۔
صاحباں 	:کیوں؟
رام	:تو نہیں سمجھے گی۔ لیکن میں کیا کروں؟یہاں پہنچتے ہی میرا دل گھر کے لیے تڑپنے لگا اور پھر ہم لوگ تو موت کے ساتھ آنکھ مچولی کھیلتے رہتے ہیں۔ کبھی موت ہم سے آنکھ ملاتے کتراتی ہے اور کبھی ہم جان چھڑا لیتے ہیں۔
صاحباں 	:یہ نوکری چھوڑ دو بھیا۔
رام	:یہ کام پورا ہو جائے گا نا تو چھوڑ دوں گا۔ یہیں آ رہوں گا۔ زمین جوتوں گا۔ تیرا یہ ویر تیرا بیاہ رچائے گا۔
صاحباں 	:ہوں۔
رام	:میں چلوں؟
صاحباں 	:مجھے بھی لے لو اپنے ساتھ۔
رام	:(زور سے ہنستا ہے )سنا چاچا، صاحباں میرے  ساتھ چلے گی میدان جنگ میں۔
	(پھر زور سے ہنستا ہے۔ نگاہ دروازے پر ڈالتا ہے تو اعظم خاں دروازے پر کھڑا نظر آتا ہے۔ اس کے کپڑے تار تا رہیں اور اسٹین گن ہاتھ میں ہے۔ اس کا چہرہ مٹی سے سنا ہے۔ ملک بھی داخل ہوتا ہے۔)
مرزا	:میں جانتا تھا کہ تم لوگ غدار ہو (صاحباں مرزا کو دیکھتی ہے تو رام کے قریب ہو جاتی ہے ) چلو مرنے سے پہلے ایک کافر تو ہاتھ لگا۔ اب موت کتنی آسان ہو گئی۔
ملک	:مرزا ہوش کی دوا کرو۔ یہ رام ہے۔ میرا اپنا بیٹا ہے۔
مرزا	:(ہنستا ہے ) رام اور ملک رحمت خاں کا بیٹا۔ کوئی سنے گا تو کیا کہے گا؟
	(صاحباں رام کے سامنے کھڑی ہو جاتی ہے۔)
صاحباں 	: آپ میرے  بھائی پر گولی نہیں چلائیں گے۔
مرزا	:صاحباں یہ کافر ہے تمہارا بھائی نہیں ہو سکتا۔
صاحباں 	:بھائی جان ہیں میرے ۔
مرزا	:یہ دشمن ہے ہمارا۔ قوم اور ملت کا۔
صاحباں 	:نہیں نہیں۔ صرف بھیا ہے میرا۔ میرا ویر ہے۔
مرزا	:صاحباں مجھ پر جنون سوا رہے۔
صاحباں 	: آپ کو میری لاش پرسے گزرنا ہو گا۔ بھیا بہن کے گھر پہلی بار آیا ہے۔ اس کی اتنی بڑی سزا نہیں ہو سکتی۔
مرزا	:صاحباں ہٹ جا۔۔۔ 
رام	:صاحباں تو ہٹ جا۔ تو مجھے بزدل بناتی ہے۔
	(وہ اسے ہٹاتا ہے۔ مرزا گولی چلاتا ہے۔ صاحباں رام کے پاس ا چک جاتی ہے اور  اپنے سینے پر گولی کھاتی ہے۔)
رام	:صاحباں میری بہن۔
	(وہ اسے اٹھاتا ہے۔)
مرزا	:غدار ہے تو صاحباں، ہمیشہ سے غدا رہے۔
صاحباں 	:(ہچکی لیتے ہوئے ) صاحباں تو غدار مشہور ہے۔ اپنے بھائیوں کی جان بچاتی تھی اور خود جان دے دی تھی۔میرا بھیا۔۔۔ میرا بھیا۔۔۔ سو برس جیے۔۔۔ 
	(رام غصے سے کپکپا رہا ہے۔ وہ اپنا ریوالور لیتا ہے اور مرزا کو چھلتی کر دیتا ہے۔)
مرزا	:چلو قصہ ختم ہوا۔ ہم جیتے بھی تو کیسے جیتے۔ محبت کے بغیر کیسے جیتے، صاحباں کے بغیر کیسے جیتے۔
	(رام بہن کی لاش کے پاس بیٹھا رو رہا ہے۔)
رام	:میں نے اپنی بہن کو مروا ڈالا۔ میں نے اپنی بہن کو مروا ڈالا۔
ملک	:یا اللہ۔ ان قوموں پر رحم کر۔ عقل دے ان پچھڑی ہوئی، ان غریب، مفلس قوموں کو عقل دے۔
	(رام رو رہا ہے۔ کوئی مرزا گاتے ہوئے نکل جاتا ہے۔ سورج ڈوب رہا ہے۔ رام اور ملک آواز کی طرف دیکھتے ہیں۔ رام آواز کی طرف مڑتا ہے، جیسے مرزا۔ صاحباں کی روح جا رہی ہو۔)
	۔۔۔ پردہ۔۔۔ 
***
ماخذ: ’’خیال کی دستک‘‘
نئی آواز، جامعہ نگر
نئی دہلی
 
کمال احمد

ایک تھا راجا

کردار	:
راجہ
وزیر
بوڑھا کسان
نوجوان طالب علم
لیڈر
حاتم طائی
سندباد جہازی
پہلا درویش
دوسرا درویش
تیسرا درویش
چوتھا درویش
دو سپاہی
ایک سنتری
کچھ حاضرین دربار

 منظر	:(دربار لگا ہے، درباری بیٹھے گفتگو کر رہے ہیں، راجہ کا انتظار ہے، بگل کی آواز آتی ہے اور ایک سنتری راجہ کی آمد کی اطلاع دیتا ہے۔)
سنتری	:بے ادب، بے ملاحظہ، غافل رہو!راجہ راج گڈھ پرتاپ چندر پتر ہریش چندر تشریف لا رہے ہیں۔
	(راجہ داخل ہوتا ہے۔ دبلا پتلا کمزور، لنگڑا کر چلتا ہوا تخت کی جانب بڑھتا ہے۔بیٹھتے وقت لڑکھڑا جاتا ہے۔ درباری مؤدبانہ کھڑے ہو جاتے ہیں۔ راجہ کے بیٹھ جانے پر درباری بھی بیٹھ جاتے ہیں۔ پھر گفتگو میں مصروف ہو جاتے ہیں۔ ایک وزیر راجہ کے قریب آتا ہے۔ یہ راجہ کا چہیتا وزیر ہے۔ اسے دربار کے خاص امور میں کافی خلل ہے۔ لمبا چوڑا، شکل سے کافی چالاک۔ وہ راجہ کے قریب آ کر دائیں بازو کی طرف مؤدبانہ کھڑا ہو جاتا ہے اور تالی بجا کر لوگوں سے خاموش رہنے کی اپیل کرتا ہے۔ درباری خاموش ہو جاتے ہیں۔ راجہ نہایت گمبھیر، چپ چاپ تخت پر بیٹھا ہے۔ آخر کار وزیر اس خاموشی کو توڑتے ہوئے کہتا ہے۔)
وزیر	:(ہاتھ جوڑ کر)جان کی اماں پاؤں تو کچھ عرض کروں مہاراج۔
	(راجہ سرکے اشارے سے اجازت دے دیتا ہے۔ اس کوشش میں اس کے سر سے تاج گرنے کو ہے۔ وزیر بڑھ کر سنبھال لیتا ہے۔)
وزیر	:ہمیں آپ کی یہ خاموشی مارے ڈال رہی ہے مہاراج!آخر کیا کارن ہے کہ آپ پچھلے پندرہ دنوں سے خاموشی اختیار کیے ہوئے ہیں، کچھ بولتے نہیں کچھ سنتے نہیں۔ آخر ایسی کون سی پریشانی ہے جسے آپ ہم لوگوں سے چھپا رہے ہیں؟ آپ پچھلے پندرہ دنوں سے راج پاٹ کے کاموں میں کوئی دلچسپی نہیں لے رہے ہیں، مجھے تنہا سب کچھ دیکھنا پڑ رہا ہے۔ کہیں آپ انٹیلیکچول تو نہیں ہو گئے؟
	(راجہ زوروں سے نفی میں سر ہلاتا ہے۔ تاج پھر گرنے کو ہے کہ وزیر بڑھ کر سنبھالتا ہے۔)
وزیر	:(گلو گیر لہجے میں )ایسا کون سا دکھ ہے جو ہمارے راجہ کو اندر ہی اندر کھائے جا رہا ہے؟ آپ نہیں جانتے آپ کے چپ سادھ لینے سے جنتا کتنی بے چین ہے، رعایا پر کیا گزر رہی ہے۔
	(درباری بھی کھڑے ہو کر لبیک کہتے ہیں۔)
درباری	:(ایک زبان ہو کر) ہاں، ہاں۔ ہمیں بھی بتائیے آخر بات کیا ہے؟
	(راجہ بدستور خاموش ہے، آنکھوں میں آنسو تیر رہے ہیں۔)
وزیر	:اے میرے  آقا! آپ کی یہ دردشا ان آنکھوں سے دیکھی نہیں جاتی۔ پرائے ہم پر ہنستے ہیں، دشمن ہمارا مذاق اڑاتے ہیں، ملک کی عجیب حالت ہے۔ ہفتوں گزر گئے، نہ کوئی چوری ہوئی ہے اور نہ کہیں ڈاکہ پڑا ہے۔ مسافر ہیں کہ مزے میں سفر کر رہے ہیں، کوئی انھیں لوٹنے والا تک نہیں۔ دو ہفتے سے جنتا پر کوئی نیا ٹیکس نہیں لگایا جا سکا۔ حریف پارٹیاں ہیں کہ جلسے کرا رہی ہیں، جیسے واقعی گنٹرتنترا آ گیا ہو۔ کوئی ان کے جلسوں میں ہڑبونگ کرنے والا نہیں۔ کوئی ان کو جیل میں ڈالنے والا نہیں۔ اندھیر ہے مالک اندھیر ہے !اگر آپ اس طرح کچھ دنوں اور خاموش رہ گئے تو ملک کا ستیاناس ہو جائے گا۔ اتنی شانتی ٹھیک نہیں، کچھ تو کہیے۔
راجہ	:(خاموشی توڑتے ہوئے ) میں نے خاموش رہنے کی قسم کھا رکھی ہے مگر اب جبکہ ملک کی حالت خراب ہوتی جا رہی ہے اور عوام بے چین ہیں کہ میری خاموشی کا راز کیا ہے تو مجھے مجبوراً اپنی پندرہ روزہ خاموشی توڑنی پڑے گی۔
وزیر	:(خوش ہو کر) دھن ہو مہاراج، دھن ہو!
	(درباری بھی کھڑے ہو کر لبیک کہتے ہیں۔)
درباری	:(ایک زبان ہو کر) دھن ہو مہاراج!
راجہ	:(گلو گیر لہجے میں ) مجھے کئی دنوں سے یہ غم کھائے جا رہا ہے کہ میرے  یہاں اب تک کوئی سنتان نہیں ہوئی۔ آخر یہ راج پاٹ، یہ سلطنت، یہ شان و شوکت، اس کا وارث کون بنے گا؟کون ہمارے بعد ہمارے باپ دادا کا نام روشن کرے گا؟آخر اس راج کا وارث کب پیدا ہو گا؟ اب جبکہ میری عمر بھی چڑھ آئی ہے، کیا یہ چنتاجنک وشئے نہیں؟
وزیر	:اوہ، یہ بات ہے مہاراج!اس میں اتنی چنتا کی کیا ضرورت ہے، ابھی آپ کی عمر ہی کیا ہے، ابھی سے اتنا نراش ہونے کی ضرورت نہیں۔
راجہ	:پچھلے پانچ سال سے تم ہمیں یہی دلاسہ دیتے آئے ہو۔ لیکن اب میرے  صبر کا پیمانہ لبریز ہونے کو ہے، اب میں یہ تخت و تاج، یہ راج پاٹ سب کچھ چھوڑ کر کسی جنگل بیابان میں نکل جاؤں گایا کسی پہاڑ کی چوٹی پر ڈیرہ جما لوں گا۔ اب مجھ سے یہ راج پاٹ نہیں سنبھالا جاتا۔ اب میں سنیاس اختیار کر لوں گا۔
وزیر	:(گھبرا کر)نہیں مہاراج، نہیں !ایسا ظلم نہ کریں، ہماری رعایا کا سوچیں ان کا کیا ہو گا، انھیں کون سنبھالے گا؟
	(تمام درباری بھی کھڑے ہو کر کہتے ہیں۔)
درباری	:(ایک زبان ہو کر)ہاں مہاراج، ایسا نہیں ہو سکتا۔ آپ ہمیں چھوڑ کر نہیں جا سکتے؟
وزیر	:(کچھ سوچتے ہوئے ) ایک اپائے ہے مہاراج۔
راجہ	:(اشتیاق سے ) وہ کیا؟
وزیر	:مہاراج! میں آپ کی کئی ایسی اولاد کو جانتا ہوں جو ملک کے وبھن گھرانوں میں پل رہے ہیں، اگر آگیہ ہو تو ان میں سے ایک کولے آؤں؟
راجہ	:(غصے میں کھڑے ہو کر) نہیں، ہر گز نہیں !تمہارا دماغ چل گیا ہے؟ میں جائز اولاد چاہتا ہوں جو میری مہارانیوں کی کوکھ سے پیدا ہو۔ وہی اس سلطنت کا وارث ہو سکتا ہے ورنہ اور کوئی نہیں۔ ذرا سوچو، اگر انھیں لے آئے توجنتا پر اور پھر ہمارے پرکھوں کے اس راج پرکیا اثر پڑے گا؟
وزیر	:معافی چاہتا ہوں۔ آپ ایسا کریں ایک بیاہ اور کر لیں۔
راجہ	:(مایوسی سے ) اس سے کیا فائدہ ہو گا؟ہم نے سترہ بیاہ کیے، کوئی اولاد نہیں ہوئی تو ایک اور بیاہ سے کیا ہو گا۔ نہیں، مجھے ایسا لگتا ہے مجھ پر کسی کا شراپ ہے۔
وزیر	:(چونکتے ہوئے )شراپ؟نہیں، مہاراج!ایسا نہیں ہو سکتا۔ آپ گھبرائیے نہیں۔ میں آج ہی ملک میں اعلان کیے دیتا ہوں کہ جو کوئی ہمارے راجہ کی اولاد کے لیے کوئی اپائے، کوئی علاج یا مشورہ دے سکے اور کارآمد ہو تو اسے دس ہزار نقد انعام دیا جائے گا۔
راجہ	:انعام کی رقم پانچ ہزار کر دو، کیونکہ شاہی خزانے میں روپئے کم ہیں۔
وزیر	:(ہاتھ جوڑ کر) اعلان دس ہی ہزار کرتے ہیں تبھی لوگ پریتن کریں گے رہی دینے کی بات تو وہ اپنے ہاتھ میں ہے۔
راجہ	:(ڈر کے لہجہ میں ) ٹھیک ہے، ٹھیک ہے۔ جو بہتر سمجھو کرو۔
وزیر	:مہاراج! اب آپ اپنا موڈ ٹھیک کر لیں تاکہ دربار کی باقاعدہ کار روائی شروع کی جا سکے۔
راجہ	:(مسکرانے کی کوشش کرتے ہوئے ) ٹھیک ہے، اب میرا موڈ قدرے بہتر ہے۔
وزیر	:شکریہ، مہاراج۔ اب میں آپ کو یہ یاد دلانے کی کوشش کروں گا کہ آج مہاراج کا جنم دن ہے۔
درباری	:(کھڑے ہو کر بیک زبان) مبارک ہو، جنم دن کی بدھائی ہو!
	(راجہ سر خم کر کے مبارکباد قبول کرتا ہے۔)
وزیر	:(با آواز بلند کہتا ہے ) حاضرین دربار، آج راجہ، راج گڈھ شری پرتاپ چندر پترہریش چندر کی ۲۸ویں سالگرہ ہم نہایت شاندار طریقے سے منائیں گے۔
راجہ	:ہیں، آج پندرہ تاریخ ہے، آج میرا جنم دن ہے اور مجھ کوہی یاد نہیں ہاں، آج میرا جنم دن ہے (پھر گرج کر)لیکن یہ جنم دن ۲۸واں ہرگز نہیں بلکہ ۲۵واں ہے۔ آپ لوگ آخر میری عمر بڑھانے پرکیوں تلے ہوئے ہیں؟
درباری	:(کھڑے ہو کر بیک زبان) عمر دراز ہو!ہمارے راجہ کی عمر دراز ہو!
راجہ	:(غصے سے ) یہ ٹھیک ہے، لیکن ابھی میں ۲۸ویں کا نہیں ہوا، بلکہ میری عمر۲۵ویں میں داخل ہوئی ہے۔ آخر میں نے اپنے یہ کیش خضاب سے سیاہ نہیں کیے ہیں۔
	(دربار میں موت کی سی خاموشی طاری ہے۔)
وزیر	:(کھنکارتے ہوئے ) لیکن مہاراج، آگیہ ہو تو کچھ عرض کروں۔
	(راجہ تمکنت سے سرکے اشارے سے اجازت دیتا ہے۔ پھر تاج گرنے کو ہے، وزیر بڑھ کر سنبھال لیتا ہے۔)
وزیر	:مہاراج! آپ کی یادداشت کچھ کمزور ہو چلی ہے۔ پچھلے سال ہی آپ نے ۲۷ویں سالگرہ منائی تھی اور ۔۔۔ 
راجہ	:(بات کاٹتے ہوئے ) ہرگز نہیں !میں جو کہہ رہا ہوں اسے پتھر کی لکیر سمجھئے یہ میری ۲۵ویں سالگرہ ہے۔
درباری	:(کھڑے ہو کر بہ یک زبان) ٹھیک ہے، ٹھیک ہے۔ تین برسوں میں کیا آتا جاتا ہے۔
ایک درباری	:تم سلامت رہو ہزار برس
	ہر برس کے ہوں دن پچاس ہزار
	(راجہ خوش ہو کر سر سے موتیوں کی مالا اتار کر پھینکتا ہے۔ سب درباری اس پر ٹوٹ پڑتے ہیں، مالا بکھر جاتی ہے، سب مل کر بانٹ لیتے ہیں۔)
وہی درباری	:(احتجاج کرتے ہوئے ) یہ کیا مہاراج، مالا تو آپ نے مجھے خوش ہو کر دی تھی پھر یہ سب کیا؟میرے  ہاتھ ایک ہی موتی لگا؟
راجہ	: آپ نہیں جانتے میرے  دیش میں جمہوریت کا راج ہے۔ ڈیموکریسی کا راج اس میں سبھوں کو برابر کے حقوق حاصل ہیں۔
	(درباری برا سا منھ بنا کر اپنی جگہ بیٹھ جاتا ہے۔)
وزیر	:اس شبھ گھڑی کو امر بنانے کے لیے میں نے پچھلے ہفتے شہر میں منادی کرا دی تھی کہ جو کوئی راجہ کوکسی طرح کا اپہار دینا چاہے وہ خود اپہار لے کر دربار میں حاضر ہو۔ لہٰذا میں نے آج صبح سے ہی قلعہ کے باہر لوگوں کا اژدہام دیکھا ہے۔ یہ رات ہی سے قلعے کے باہر قطاروں میں کھڑے ہیں اور حسب توفیق اپنے راجہ کے لیے کچھ نہ کچھ لے کر راجہ سے ملاقات کا شرف حاصل کرنے کے لیے بے چین ہیں۔ اب اگر مہاراج اجازت دیں تو انھیں اندر آنے کو کہوں۔
راجہ	:(ہاتھ اٹھا کر) ٹھیک ہے۔ ایک ایک کر کے اندر لایا جائے۔ لیکن اندر آنے سے پہلے ان کی اچھی طرح تلاشی لے لی جائے۔ تم تو جانتے ہو بھیڑ دیکھ کر میں نروس ہو جاتا ہوں۔
	(وزیر سنتری کو اشارہ کرتا ہے۔ وہ چلا جاتا ہے۔ کچھ لمحے بعد اس کے ہمراہ ایک فاقہ زدہ بوڑھا داخل ہوتا ہے۔ ننگے بدن، ننگے پاؤں، جھانکتی ہوئی پسلیاں اور دھنسی ہوئی آنکھیں۔ چاروں اور دربار کی شان و شوکت دیکھ کر مبہوت ہے۔)
راجہ	:(غصے میں تخت سے اٹھ کر) یہ کیا؟ اس بوڑھے فقیر کو اندر آنے کی اجازت کس نے دی؟
وزیر	:(سمجھاتے ہوئے ) لیکن مہاراج، یہ فقیر نہیں، ہماری رعایا ہے اور اگلے سال ہی الیکشن ہونے والا ہے، اگر عوام کے دل نہ جیتے گئے تو حریف پارٹیاں و وٹ لے جائیں گی اور پھر یہ گدی ہاتھ سے گئی سمجھئے۔
	(راجہ کچھ نہیں کہتا۔ نفرت سے بوڑھے کو دیکھتے ہوئے ناک پر رومال رکھ لیتا ہے۔)
وزیر	:مہاراج! یہ شخص کل رات سے لائن میں کھڑا ہے۔ اس کا اصرار ہے کہ وہ آپ سے ضرور مل کر جائے گا۔
راجہ	:(نخوت سے ) تم کیا لائے ہو میرے  لیے، اور تم مجھے کیا دے سکتے ہو؟
بوڑھا	:(ہاتھ جوڑ کر) مہاراج! یہ سچ ہے میں آپ کو کچھ نہیں دے سکتا۔ میں ایک بوڑھا کسان آپ کو کیا دے سکتا ہوں، جو کچھ بھی میرے  پاس تھا وہ سب آپ کودے چکا ہوں، اب یہ چمڑی بچی ہے اسے اپنی جوتی کے لیے استعمال کیجئے، بس یہی میرا آخری تحفہ ہے یہی میں آج دینے آیا ہوں۔
راجہ	:(غصے میں لال پیلا ہو کر) بوڑھے نابکار، تیرا دماغ چل گیا ہے، میری جوتی کو تیرے بوڑھے چمڑے کی حاجت نہیں، البتہ میں تیری کھال ادھڑوا کر اس میں بھس بھروا سکتا ہوں۔
بوڑھا	:(عاجزی سے ) وہی کیجئے سرکار، بڑی مہربانی ہو گی۔ اب اور جیا نہیں جاتا، میں چاہتا ہوں کہ مر کر بھی آپ کے کام آؤں۔
	(وزیر راجہ کے کان میں کچھ کہتا ہے، پھر کسان سے مخاطب ہوتا ہے۔)
وزیر	:بوڑھے، تو کسان ہے، تجھے زندہ رہنا ہے۔ اگر تو زندہ نہیں رہے گا تو ہم کیسے زندہ رہیں گے؟اگر تو کھیت نہیں جوتے گا، غلہ نہیں اگائے گا تو ہم کیا کھائیں گے؟ظاہر ہے ہم تو یہ نہیں کر سکتے۔ اس لیے ہماری زندگی کی خاطر تجھے زندہ رہنا بہت ضروری ہے۔
بوڑھا	:لیکن سرکار، اب میرے  ہاتھ پاؤں میں اتنی طاقت نہیں کہ میں ہل جوت سکوں، بہت جلد تھک جاتا ہوں، دن بھر میں ایک چوتھائی کھیت بھی نہیں جوت سکتا تو میرا زندہ رہنا کس کام کا؟
راجہ	:ہم کچھ نہیں سننا چاہتے۔ جا، وقت ضائع نہ کر، دن چڑھ آیا ہے کھیت کو جا۔
بوڑھا	:کھیت جا کر کیا کروں، نہر سوکھی پڑی ہے، آب پاشی کا کوئی بندوبست نہیں، دوسرے گاؤں سے پانی لانے کے لیے الیکٹرک پمپ ضروری ہے اور اس کے لیے پیسے چاہئیں جو میرے  پاس نہیں۔
راجہ	:پیسے نہیں؟تو بینک کیوں نہیں جاتے۔ آخر ہم نے بینک غریب کسانوں کے لیے ہی تو Nationalise  کیا ہے، تم وہاں جاؤ، روپئے ضرور ملیں گے۔
بوڑھا	:میں جا چکا ہوں۔ روپئے ملنے تو درکنار، میری جیب سے پندرہ روپئے بھی چلے گئے۔
راجہ	:(چونک کر) وہ کس طرح؟
بوڑھا	:بینک کے کلرکوں کو دینے اور بڑے بابو تک پہنچنے میں۔
وزیر	:پھر؟
بوڑھا	:پھر کیا، سال بھر انھوں نے دوڑایا۔ میرا کھیت بڑے بابو نے آ کر دیکھا اور گھونس مانگا۔ اب بتائیے، میں غریب کسان سو روپئے کہاں سے لاتا، نتیجہ یہ ہوا ادھار نہیں ملا۔
وزیر	:تو تم کسی جوت دار کے پاس اپنا بیل گروی کیوں نہیں رکھ دیتے؟
بوڑھا	:سرکار، اگر بیل بھی گروی رکھ دوں تو ہل کیسے جوتوں اور مجھ بوڑھے میں اتنا دم نہیں کہ خود بیل کی جگہ لے لوں۔
راجہ	:ٹھیک ہے، کیا تیرا کوئی لڑکا نہیں جس سے بیل کا کام لیا جا سکے؟
بوڑھا	:(آنکھوں میں آنسو بھرکر) مہاراج! میرے  تین جوان بیٹوں کو تو آپ نے فوج میں زبردستی بھرتی کر لیا اور ایک ایک کر کے یدھ میں مارے گئے۔
	(سسکیاں بھرتا ہے۔)
وزیر	:بھئی، وطن کی حفاظت کے لیے تو یہ ضروری ہے۔
بوڑھا	:اور مہاراج، ان کے شہید ہونے کے بعد مجھ سے ماہانہ ۵۰روپئے وظیفہ کا وعدہ کیا تھا جو تین ماہ مل کر بند ہو گیا۔
وزیر	:اوہ، وہ وظیفہ ہمیں مجبوراً بند کر دینا پڑا تھا کیونکہ شاہی خزانے میں اب اتنا روپیہ نہیں کہ دیا جا سکے اور پھر تم کسان لوگ بھی مال گذاری باقاعدگی سے ادا نہیں کرتے۔
بوڑھا	:کیسے کروں، پچھلے سیلاب میں فصل برباد ہو گئی اور اس سال قحط پڑنے کو ہے۔
وزیر	:ہمیں تمہارے ساتھ ہمدردی ہے۔ ہم اپنے اگلے منصوبے میں تم کسانوں پر خرچ کے لیے بڑی رقم رکھیں گے۔
راجہ	:بوڑھے، تمہارا اور کوئی نہیں اس دنیا میں؟
بوڑھا	:تین لڑکوں کے علاوہ میری ایک بیٹی تھی روپا۔
راجہ	:(آنکھیں چمک اٹھتی ہیں ) روپا!اب وہ کہاں ہے؟
بوڑھا	:سرکار، وہ تو آپ کے ہی محل میں ہے، آپ کے ہی لوگ ایک رات اسے چپکے سے سوتے میں اٹھا لائے تھے۔
راجہ	:(نظریں چراتے ہوئے )اچھا، اچھا۔ وہ روپا تمہاری بیٹی ہے۔ خیر، بہت آرام سے ہے فکر کی ضرورت نہیں، اس کے علاوہ کوئی؟
بوڑھا	:مہاراج!میری بیوی برسوں پہلے ہیضے میں مر گئی۔ کیونکہ ان دنوں اسپتال میں ڈاکٹروں کی ہڑتال تھی اور میری ایک نو ماہ کی بچی کو اسی اسپتال میں چوہے کھا گئے۔
وزیر	:چوہے کھا گئے؟اوہاں ہمیں خبر ہے، تحقیق کی جا رہی ہے۔
بوڑھا	:یہ تو برسوں پہلے کی بات ہے۔ اب تک تحقیق کی جا رہی ہے۔
راجہ	:ہاں بھئی! سرکاری کام میں تو دیر ہوتی ہے، تمہارا اور کوئی نہیں؟
بوڑھا	:(راجہ کے پاؤں پکڑتے ہوئے ) بس ایک آپ ہیں، آپ ہی سب کچھ ہیں، اوپر بھگوان نیچے آپ اور ہم تو آپ کوہی بھگوان سمجھتے ہیں۔ اب اگر آپ ہی ہمارے نہ ہوں گے تو اور کون ہو گا؟
راجہ	:(غصے میں کھڑا ہو جاتا ہے ) نہیں، ہم صرف تمہارے نہیں، ہم پچاس کروڑ عوام کے ہیں۔ ان پچاس کروڑ عوام کے جو ہم پر آس لگائے بیٹھے ہیں کہ غریبی کب ہٹے گی، دکھ کے بادل کب چھٹیں گے، معصوم بھولے بھالے عوام!یہ آس ہم توڑنا نہیں چاہتے۔
بوڑھا	:لیکن مہاراج، آخر یہ غریبی کب ہٹے گی؟
راجہ	:(پر امید لہجے میں )بہت جلد، یہ آسان کام نہیں جو منٹوں میں ہو جائے اس کے لیے ہمیں صبر کرنا ہو گا، ہم پر بھروسہ رکھنا ہو گا، ایک بار اور ہمیں راجہ بنانا ہو گا، ایک بار اور اس الیکشن میں ہمیں کامیاب کرو۔ پھر دیکھنا تمہارے دکھ درد کے دن دور ہو جائیں گے۔
بوڑھا	:(سرد آہ بھرکر) مہاراج! تب تک شاید میں نہ رہوں۔ خیر، آج اس مبارک دن میں میں آپ سے کچھ مانگ سکتا ہوں؟
وزیر	:مانگنے کی طرح مانگ ورنہ۔۔۔ 
بوڑھا	:مہاراج! مجھے اپنی بیٹی روپا سے ملنے کی اجازت دیں، اسے دیکھنے کو آنکھیں ترس گئی ہیں۔
راجہ	:ہر گز نہیں !
بوڑھا	:صرف ایک بار!
راجہ	:(سنتریوں سے ) لے جاؤ اس بوڑھے کو، اس کا دماغ چل گیا ہے۔ 
	(دو سنتری بوڑھے کو بازوؤں سے کس کر پکڑ لیتے ہیں۔ وہ اپنے کو چھڑانا چاہتا ہے۔ لیکن وہ اسے گھسیٹتے ہوئے لے جاتے ہیں۔ بوڑھا چلاتا ہے۔)
بوڑھا	:مجھے اپنی بیٹی سے ملنے دو، صرف ایک بار!
راجہ	:(تلملاتے ہوئے ) کم بخت نے سارا موڈ خراب کر دیا۔
	(وزیر سنتری کو پھر اشارہ کرتا ہے۔ وہ چلا جاتا ہے، پھر ایک نوجوان کے ہمراہ داخل ہوتا ہے۔ کرتے پاجامے میں ملبوس کندھے سے تھیلا لٹک رہا ہے۔ نوجوان باغیانہ انداز میں داخل ہوتا ہے۔)
وزیر	:نوجوان!تم راجہ کے جنم دن پر کون سا تحفہ لائے ہو؟
نوجوان	:میں چند خواب لے کر آیا ہوں، چند سپنے۔
راجہ	:صرف خواب؟ سپنے؟ لیکن ہم تمہارے خواب لے کر کیا کریں گے؟ ہم اپنی خوابوں کی دنیا میں رہتے ہیں، ہم دوسروں کے سپنے نہیں لیتے۔
نوجوان	:مہاراج! یہ خواب، یہ سپنے آج ملک کا ہر نوجوان دیکھ رہا ہے۔
راجہ	:(بے پروائی سے )دیکھتا ہو گا، ہم کو اس سے کیا مطلب۔
نوجوان	:لیکن مہاراج، ان خوابوں کی تعبیر آپ سے وابستہ ہے۔ آج ملک کا نوجوان گریجویٹ یا ایم اے ہو جانے کے بعد بھی بے کا رہے۔ وہ جو اس نے ایک سنہرا سپنا دیکھا تھا، نوکری، خوشحالی اور ترقی کا، وہ سب اب بکھرنے کو ہے، اس کے تمام راستے بند ہیں، اس کے آگے اندھیرا ہی اندھیرا چھایا ہوا ہے، آخر وہ کیا ہے؟
راجہ	:سپنا؟ہاہاہا! انھیں سپنے ہی دیکھنے دو۔
وزیر	:(راجہ سے ) آہستہ، کہیں ان کی نیند نہ ٹوٹ جائے (پھر نوجوان سے ) ہاں نوجوان، تم لوگ خوش قسمت ہو کہ سپنے دیکھ لیتے ہو۔ یہاں ہماری تو فکر سے نیند ہی اڑ گئی ہے۔ برسوں سے سو نہیں پائے۔ آخر اس مسئلے کو کس طرح حل کیا جائے؟
نوجوان	:اب اور زیادہ دن انتظار نہیں کیا جا سکتا۔ آپ ہماری بے کاری دور کریں۔ آخریہ نوجوان پڑھ لکھ کیا کریں، فاقہ کر کے مر جائیں یا چوری ڈکیتی پرتل جائیں؟بتائیے !
راجہ	:(غصے سے ) نوجوان! زبان کو لگام دو، تم بھول رہے ہو کہ کس سے مخاطب ہو؟
نوجوان	:لیکن مہاراج، یہ بولنے کا ادھیکار بھی تو آپ نے ہی ہمیں انگریزوں سے دلایا ہے، گنٹرتنتر کا پتھ بھی تو آپ نے ہی دکھایا ہے۔
راجہ	:ٹھیک ہے، ہم نے ایسا ضرور کیا ہے لیکن اس کی بھی ہم نے ایک سیما بنا رکھی ہے اور اس سیما کو توڑنے والوں کے لیے قوانین کا جال بچھا رکھی ہے۔
نوجوان	:تلخ نوائی کی معافی چا ہوں گا مگر آج آپ سے بہت کچھ کہنا ہے۔
راجہ	:تم نے شاید بہت زیادہ کتابیں پڑھ لی ہیں، اسی لیے اوٹ پٹانگ ہانک رہے ہو۔ اب ہمیں ایجوکیشن سسٹم ہی بدلنا ہو گا، کورس کی کتابیں تبدیل کرنی ہوں گی(تشویش سے ) ورنہ ہمارے نوجوان Imported  لٹریچر پڑھ پڑھ کر برباد ہو جائیں گے۔
نوجوان	:ہمارا ایجوکیشن سسٹم تو ویسے بھی ایک Farce  ہے۔ کالجوں اور یونیورسٹیوں میں امتحانات نہیں ہوتے، تین سال کا کورس چھ سال میں پورا ہوتا ہے تاکہ پڑھے لکھے نوجوانوں کی سنکھیا کم ہو، امتحان میں نقل کی کھلے عام اجازت ہے تاکہ یہ طلبہ اپنی صلاحیت کھو بیٹھیں۔ میں خوب سمجھتا ہوں ان چالوں کو، اب ہم طلبہ جاگ رہے ہیں۔
راجہ	:(غصے میں کانپتے ہوئے تالی بجا کر) داروغۂ زنداں، لے جاؤ اس باغی کو اور ڈال دو کالی کوٹھری میں، دو دن میں دماغ ٹھکانے آ جائیں گے۔
	(دو سنتری نوجوان کو گرفت میں لے لیتے ہیں۔ نوجوان چلا جاتا ہے۔)
نوجوان	: آپ پچھتائیں گے۔ میں اسٹوڈنٹ لیڈر ہوں، الیکشن قریب ہے، ملک کے ڈیڑھ لاکھ اسٹوڈنٹ میرے  ساتھ ہیں، میری نظربندی کے خلاف زبردست آندولن چلائیں گے وہ، آپ کا یہ تخت و تاج خطرے میں پڑ جائے گا۔
	(وزیر راجہ کے کان میں کچھ کہتا ہے۔ راجہ ہاتھ کے اشارے سے سنتریوں کو چھوڑ دینے کو کہتا ہے۔)
راجہ	:(نرم پڑتے ہوئے ) نوجوان! ہم اہنسا کے پجاری ہیں، ہم گاندھی جی کے ماننے والوں میں ہی ہیں، پھر تمہارے اندر یہ مار ڈھاڑ کے وچار کہاں سے آ گئے؟شانتی اور دھیرج سے کام لو نوجوان۔یہ وہ سمسیا ہے جس کا سمادھان اتنا آسان نہیں، دماغ گرم کر کے حل نہیں کیا جا سکتا، اس کے لیے ہمیں گمبھیرتا سے سوچنا ہو گا، ہم اس سلسلے میں بہت جلد نوجوانوں سے ملیں گے، ان کی شکایتیں سنیں گے، اس کے لیے ہمیں تمہاری مدد کی ضرورت ہے، کیا ایسے آڑے وقت میں تم ہمارا ساتھ نہیں دو گے؟
نوجوان	:ہم بات چیت کے لیے تیا رہیں مگر صرف یوجنا بنانے سے کام نہیں چلے گا، اس پر عمل کرنا ضروری ہے۔
راجہ	:ضرور، ضرور(پھر گلے سے ہار نکال کر پھینکتے ہوئے ) لو، یہ تمہارا انعام۔
نوجوان	:(پھٹی پھٹی آنکھوں سے دیکھتے ہوئے ) یہ انعام کس لیے مہاراج؟
وزیر	:یہ انعام تمہیں اس بات کو دیا گیا ہے کہ آج تم نے ایک گمبھیر سمسیا کی اور دھیان دلایا ہے۔
راجہ	:اور ہم ساتھ ہی ساتھ تمہیں پچاس بیگھہ زمین الاٹ کرتے ہیں۔
نوجوان	:(آنکھیں پھاڑ کر)پچاس بیگھہ زمین وہ کس لیے مہاراج؟
وزیر	:اس زمین کے ایک حصے میں بے کار نوجوانوں کے لیے ایک شاندار بلڈنگ بناؤ اور اس میں ایک کلب استھاپت کرو تا کہ بے کاری کا سمے وہ وہاں بتا سکیں، وہ ان کے سپنوں کا محل ہو گا اور بقیہ زمین تم اپنے نام کر لو، اور ہاں ہم سالانہ پچاس ہزار روپئے اس کلب کے خرچ کے لئے مقرر کرتے ہیں۔
نوجوان	:(خوشی سے بے قابو ہو کر) دھن ہو مہاراج، دھن ہو(پھر کچھ یاد کر کے ) لیکن مہاراج، اگر دوسرے نوجوانوں کو یہ فیصلہ پسند نہ آیا اور انھوں نے مجھ پر غداری کا الزام لگایا تو میں کیا کروں گا، مہاراج؟
راجہ	:(کمر سے خنجر نکال کر دیتے ہوئے ) لو، یہ تمہاری حفاظت کرے گا۔
نوجوان	:(خنجر کو آنکھوں سے لگاتا ہے پھر تشویش سے پوچھتا ہے ) لیکن مہاراج! اگر تھانے دار۔۔۔؟
وزیر	:ہم تمہارے ساتھ ہیں، جوان۔ چنتا کی کوئی بات نہیں۔
نوجوان	:(خوشی سے جھوم کر) راجہ پرتاپ جگ جگ جیو!
	(چلا جاتا ہے۔)
راجہ	:(وزیر سے ) جنم دن منانے کا یہ خوب طریقہ نکالا ہے کہ مجھے رعایا کے سامنے جواب دہ ہونا پڑا۔
وزیر	:(ہاتھ جوڑ کر) غلطی ہو گئی سرکار، مجھے پتہ نہ تھا کہ ایسے لوگ آ جائیں گے لیکن مہاراج، اس سے ایک فائدہ یہ ضرور ہوا کہ آپ کو جتنا کی بھاؤناؤں کا پتہ چل گیا۔
راجہ	:(بگڑ کر) ہمیں سب پتہ ہے لیکن ہمیں ان کی بھاؤناؤں سے کوئی مطلب نہیں، اگر ہم یہ فکر کرنے لگیں تو پھر حکومت کون کرے۔
وزیر	:(ڈر کر) شما کریں، مہاراج، بھول ہو گئی۔
راجہ	:(تمکنت سے ) آئندہ اس کا خیال رکھا جائے ورنہ ہم یہ سمجھیں گے کہ تم بھی ہمارے وفادار نہ رہے۔
وزیر	:(گڑگڑاتے ہوئے ) نہیں مہاراج، میں مرتے دم تک آپ کا وفادار رہوں گا۔
راجہ	:ٹھیک ہے، اسی میں تمہاری بھلائی ہے۔
وزیر	:(سنتری سے ) باہر لوگوں سے کہہ دو کہ بھینٹ سویکار کیے جا چکے ہیں لہٰذا وہ اپنے اپنے گھروں کو چلے جائیں۔
	(سنتری چلا جاتا ہے، پھر واپس آتا ہے۔)
سنتری	:مہاراج! سب چلے گئے ہیں۔ کیوں ایک شخص کا اصرار ہے کہ وہ آپ سے مل کر ہی جائے گا ورنہ قلعہ کے باہر مرن برت رکھ لے گا۔
راجہ	:(غصے میں ) مرن برت رکھنے دو، مرنے دو کم بخت کو، کچھ تو غلہ بچے گا۔
	(وزیر راجہ کو کچھ سمجھاتا ہے اور سنتری سے کہتا ہے۔)
وزیر	:لے آؤ اسے۔
	(سنتری کے ساتھ ایک شخص داخل ہوتا ہے۔)
راجہ	:تم کون ہو؟ہمیں کیا دینے آئے ہو؟
نو وارد	:میں مزدوروں کا لیڈر ہوں، ان مزدوروں کا جو کلوں اور کارخانوں میں اپنا خون پسینہ بہا کر بھی دو وقت کی روٹی نہیں پاتے، آج ان ہی مزدوروں کی فریاد لے کر آپ پاس آیا ہوں۔
راجہ	:بکواس بند کرو، مزدور کارخانوں میں کام نہیں کرتے، پیداوار دن بدن گرتی جا رہی ہے، اسی کارن ہمیں بدیشی مدرا نہیں ملتا، حکومت کس طرح چلائیں گے بدیشی مدرا کے بنا تم ان مزدوروں کی فریاد لے کر آئے ہو!
لیڈر	:اگر پروڈکشن کم ہوتا ہے تو اس کا ذمہ دار مزدور نہیں، کارخانے کا مالک ہے، حکومت ہے جو کچا مال سپلائی نہیں کرتی، اگر آپ سے حکومت نہیں چلتی تو آپ اس سے الگ کیوں نہیں ہو جاتے؟
راجہ	:(بپھر کر) خاموش، یہ ہماری مرضی پر ہے چھوڑیں یا نہ چھوڑیں، تم ہمیں سبق دینے والے کون ہوتے ہو؟
وزیر	:(راجہ کے کان میں کچھ کہتا ہے پھر لیڈر سے مخاطب ہوتا ہے ) ہم مزدوروں کی مانگوں پرغور کریں گے، ان کے اچھے سروس کنڈیشن کے لیے ہم کئی منصوبے بنائے ہیں، ان پر بہت جلد عمل کیا جائے گا۔
لیڈر	:یہ سنتے سنتے کان پک گئے، کارخانے تالا بندی کے شکار ہوتے جا رہے ہیں، نیا کارخانہ کھلتا نہیں، جو پرانی بڑی بڑی انڈسٹریاں ہیں ان میں بدیشی انجینئر اور ماہرین کام کر رہے ہیں جب کہ ہمارے ملک میں انجینئر بے کا رہیں۔
وزیر	:یہ ٹھیک ہے، مگر یہ انڈسٹری بدیشی ملکوں کی مدد سے قائم کی گئی ہے اس لیے ہمیں ان کے انجینئر اور ماہرین کو رکھنا پڑتا ہے (سمجھاتے ہوئے ) اس سمے ہمارا ملک سخت کٹھنائیوں سے دوچا رہے، قحط پڑ گیا ہے، شاہی خزانہ خالی ہے، سرحد پر دشمن کی فوج جمع ہے، ایسے مشکل وقت پر ہمیں اپنے راجہ کا ساتھ دینا چاہئے، مل جل کر ان مسئلوں پر غور کرنا چاہئے۔ جائیے مزدوروں اور ورکروں کو سمجھائیے کہ اپنے اپنے کام پر واپس جائیں اور پروڈکشن بڑھائیں جبھی ہم ترقی کر سکتے ہیں۔ 
لیڈر	:مگر ہمارے مزدوروں کی جو جائز مانگ ہے اس کا کیا ہو گا؟
وزیر	: آپ ان سے کہہ 99دیں بات چیت ہو رہی ہے۔ اس دوران ہم ملک میں ایمرجنسی لاگو کر دیتے ہیں اور ہڑتال وغیرہ غیر قانونی قرار دے دیتے ہیں۔
لیڈر	:مگر یہ سراسر ظلم ہے۔
راجہ	:یہ ظلم نہیں، ملک کی ضرورت کے عین مطابق ہے اور پھر تمہیں فکر کس بات کی ہم تمہیں امریکہ کا سفیر بنا دیں گے۔
لیڈر	: آپ مجھے رشوت دے رہے ہیں۔
راجہ	:یہ رشوت نہیں، تمہاری خدمت کا صلہ ہے، جاؤ اسٹرائک توڑ دو۔
	(لیڈر نکل جاتا ہے، راجہ پیشانی سے پسینہ پونچھتا ہے، تاج ایک بار پھر گرنے کو ہے کہ وزیر سنبھال لیتا ہے۔)
وزیر	:(راجہ سے ) مہاراج کی اگر آ گیا ہو توہم دربار کی کاروائی شروع کریں۔
	( راجہ سر ہلا کر اجازت دیتا ہے۔)
وزیر	:حسب معمول سب سے پہلے اپرادھیوں کو باری باری راجہ کے حضور میں پیش کیا جاتا ہے۔ چشم دید گواہوں کے بیان کی روشنی میں ان پر جو الزامات لگائے گئے ہیں، وہ بیان کرتا ہوں۔ آج سب سے پہلے مجرم حاتم طائی کو حاضر کیا جائے۔
	(ایک سپاہی آواز لگاتا ہے کہ حاتم طائی حاضر ہو۔ حاتم طائی ایک سنتری کے ہمراہ داخل ہوتا ہے۔ عربی لباس میں لمبا چوڑا خوبصورت نوجوان ہے۔ دربار کے وسط میں آ کر کھڑا ہوتا ہے اور سر کو خم کر کے راجہ کو سلام کرتا ہے۔)
وزیر	:(الزام پڑھتے ہوئے ) حاتم طائی، ساکن بغداد شریف۔ ہمارے وطن میں چھ برس ہوئے وارد ہوا۔ مہاراج کی اجازت سے یہاں قیام کیا اور اس کی شہریت اختیار کی۔ یہ شخص کہتے ہیں بڑا دریا دل بلکہ سمندر دل ہے۔ اس کے دل میں دنیا بھر کا درد سمایا ہوا ہے، اس کی صحت شہر کے اندیشے میں کافی اچھی ہو گئی ہے۔ مہاراج، یہ وہ شخص ہے جو بھوکوں کو کھلاتا ہے اور ننگوں کو پہناتا ہے، اس کی سخاوت کے چرچے بہت دور تک پھیلے ہوئے ہیں اور یہ آہستہ آہستہ اپنی چالاکی و عیاری سے عوام میں ہردلعزیز ہوتا جا رہا ہے، اگر اس کو باز نہ رکھا گیا، سزا دی نہ گئی تو یہ شخص آپ کی سلطنت الٹ دے گا اور اگلے الیکشن میں لوگ اسے اپنا راجہ بنا لیں گے۔ 
حاتم	:(اپنا منھ پیٹتے ہوئے )توبہ توبہ، ہرگز نہیں۔ مہاراج!میری ایسی کوئی تمنا نہیں، مجھے راج پاٹ سے کوئی دلچسپی نہیں، میں تو ٹھہرا صوفی منش اور فقیر انسان، مجھے حکومت سے کیا لینا، میرے  خلاف لگائے ہوئے الزامات پورے صحیح نہیں مبالغہ آرائی سے کام لیا گیا ہے، اگر ضرورت مندوں کی ضرورت پوری کر دینا، محتاجوں کی حاجت روائی کرنا آپ کے یہاں جرم ہے تو میں بے شک مجرم ہوں۔
راجہ	:(وزیر سے ) آگے بڑھو!
وزیر	:یہ وہ شخص ہے جو خود بھوکا رہ کر اوروں کو کھلاتا ہے۔
راجہ	:کیوں حاتم؟کیا تمہیں بھوک نہیں لگتی؟
حاتم	:(ہاتھ جوڑ کر)بھوک کیا خاک لگے مہاراج، جب ہر طرف بھوک ہی بھوک ہو، دوسروں کو بھوکا دیکھ کر مجھ سے کھایا نہیں جاتا۔
راجہ	:(غصے میں کھڑے ہو کر)تم ہمیں غصہ دلا رہے ہو، یہ جنتا ازلی بھوکی ہے اس کی بھوک کبھی نہیں مٹے گی۔
حاتم	:مٹے گی سرکار، اگر ہم سب اپنے نوالے بانٹ لیں۔
راجہ	:خاموش! چھوٹا منھ بڑا نوالہ مجھے سبق پڑھانے کی کوشش نہ کرو۔حاتم کہیں تم کمیونسٹ تو نہیں ہو گئے؟
حاتم	:(حیرت سے ) کمیونسٹ!یہ کیا ہوتا ہے؟
راجہ	:تم کمیونزم نہیں سمجھتے ہو تو پھر یہ دریا دلی کیا معنی رکھتی ہے؟تمہارے من میں غریبوں کے لیے اتنا پریم کیوں؟
وزیر	:(آگے بڑھتے ہوئے ) پرسوں ہی اس نے بھولا مستری کی لڑکی کی شادی کے لیے ۵۰۰روپئے دیئے جب کہ بھولا ہمارے دربار سے خالی ہاتھ لوٹا تھا۔ اس طرح مہاراج، یہ شخص آپ کو بدنام کرنے کی کوشش کر رہا ہے۔
راجہ	:(غصے سے ) حاتم! تمہاری سخاوت حدسے بڑھتی جا رہی ہے، تم ہمیں رسوا اور ذلیل کر رہے ہو۔
حاتم	:(ہاتھ جوڑ کر) مہاراج! اگر بھولے کو روپیہ نہ ملتے تو لڑکے والے بارات واپس لے جاتے۔ پھر کہیے سرکار، رکمنی سے کون بیاہ کرتا؟
راجہ	:تمہیں اس چنتا کی کوئی ضرورت نہیں، ہم جوہیں۔ یاد رکھو، تم دوسرے ملک سے آئے ہو، تمہیں ہمارے ملک کے قانون کے مطابق چلنا پڑے گا ورنہ ہم تمہیں دی ہوئی شہریت واپس لے لیں گے۔ آئندہ خیال رہے، تمہیں جو کچھ مدد کرنی ہو ہمارے قائم کردہ ٹرسٹ میں دینا، ہم لوگوں تک پہنچا دیں گے، اب تم جا سکتے ہو۔
	(حاتم چلا جاتا ہے۔)
وزیر	:اور یہ دوسرا ملزم ہے سندباد جہازی۔
سپاہی	:(آواز لگاتا ہے ) سندباد جہازی۔
	(ایک سپاہی کے ہمراہ سند باز جہازی حاضر ہوتا ہے۔ نیوی کا کپتان معلوم ہوتا ہے۔ سفید پینٹ اور سفید قمیض، چھوٹی سی داڑھی بغل میں بڑا سا پتوار لیے سینہ تانے کھڑا ہے۔ سپاہی اسے سر جھکا کر سلام کرنے کو کہتے ہیں، مگر وہ بدستور اکڑا رہتا ہے۔ ایک سپاہی زبردستی اس کی گردن پکڑ کر جھکا دیتا ہے۔ وہ جھلا کر مارنے اٹھتا ہے۔)
وزیر	:(ڈانٹتے ہوئے ) یہاں اکڑ نہیں چلے گی، تمیز سے کھڑے رہو(پھر پڑھتے ہوئے ) یہ شخص جو اپنا نام سندباد جہازی بتاتا ہے، کل رات ہگلی ندی کے کنارے مشتبہ حالت میں گرفتار کیا گیا ہے، ہمیں شبہ ہے کہ یہ کوئی سی آئی اے ایجنٹ ہے یا پھر پڑوس کے دشمن ملک کا جاسوس۔ راجہ	:کیوں، تم کون ہو؟
سندباد	:میں ایک سیاح ہوں، سیاحت میرا کام ہے، میں نے دنیا کے تمام ملک دیکھے ہیں، میں نے اپنی کشتی میں پوری دنیا کی سیر کی ہے۔
راجہ	:کیا تم اس سے پہلے بھی کبھی ہمارے ملک آئے تھے؟
سندباد	:نہیں، مگر میرا باپ آیا تھا اور اس نے اپنی ڈائری میں جو کچھ اس ملک کے بارے میں لکھا ہے۔ وہ میرا اشتیاق بھڑکانے کے لیے کافی ہے اور اسی لیے میں نے ہندوستان کے سفر کی ٹھانی۔ مگر آہ!مجھے کیا پتہ تھا میرا باپ جھوٹا ہو گا، وہ تمام باتیں غلط لکھے گا۔
راجہ	:کیا لکھا تھا تمہارے باپ نے؟
سندباد	:اس نے لکھا تھا ہندوستان ایک شانت وشال جگہ ہے جہاں روحانی سکون ملتا ہے، جہاں انصاف ہے، جنتا سنتوش ہے، کوئی بھوکا نہیں، ننگا نہیں اور اس نے ہرش وردھن اور اشوک کی خاص تعریف کی ہے۔
راجہ	:تمہارے باپ نے پرانے ہندوستان کا ذکر کیا ہے۔ جب یہاں بادشاہت تھی لیکن آج کا ہندوستان کافی بدل گیا ہے۔ اب عوام کی حکومت ہے، ڈیموکریسی ہے۔
سندباد	:(قہقہہ لگاتا ہے ) ڈیموکریسی، جمہوریت، ہاہاہا!یہ تو خاندانی جمہوریت ہے۔
وزیر	:(غصے سے ) سندباد، یہ ہمارا اندرونی معاملہ ہے، تم ہمارے نجی معاملات میں دخل نہ دو(پھر پڑھتے ہوئے ) تلاشی لینے کے بعد اس کے پاس سے ہمارے خفیہ فوجی اڈے، سائنسی اداروں کی تصویریں ملی ہیں اور حکومت کے چند اہم دستاویزات کی نقل بھی ملی ہے۔
راجہ	:یہ سب کیا ہے؟تم یہاں جاسوسی کر رہے ہو؟
سندباد	:(لاپرواہی سے ) یہ تصویریں، یہ دستاویزات میں نے روپئے خرچ کر کے حاصل کیے ہیں، آپ کے ہی لوگوں سے منھ مانگے دام پر خریدا ہے، اس میں میرا کیا قصور۔
راجہ	:لیکن یہ جرم ہے، ہم تمہیں سزا دے سکتے ہیں، جیل میں سڑا سکتے ہیں، جلا وطن کر سکتے ہیں۔
سندباد	:(ہنستے ہوئے ) جلاوطن؟ہاہاہا!راجہ شاید بھول رہے ہیں کہ یہ میرا وطن نہیں۔
راجہ	:افسوس، ہمارے ہاتھ بندھے ہیں۔ ہم تم سیاحوں کو مشینری والوں کو ساتھ نہیں دے سکتے، اس سے ہماری فارن پالیسی خراب ہو گی، ڈالر نہیں ملے گا ہم تمہیں لیکن وارننگ دیتے ہیں، اس کے بعد مسلسل دس وارننگ اور دیں گے اگر اس پربھی تم باز نہیں آئے تو تمہیں مجبوراً ہندوستان چھوڑنا پڑے گا، اب تم جا سکتے ہو۔
	(سندباد لاپروائی سے نکل جاتا ہے۔)
وزیر	:یہ آپ نے کیا کیا؟ اسے یوں ہی چھوڑ دیا، یہ ملک کی سلامتی کے لیے خطرہ ہے۔
راجہ	:کیا کروں، اس کے ملک سے جھگڑا نہیں مول لے سکتا۔
وزیر	:پھر بھی یہ آپ نے اچھا نہیں کیا، آپ دوسرے ملک سے مدد لے سکتے ہیں۔ دوسری بڑی طاقت سے جواس کا منھ توڑ جواب دیتی ہے۔
	(راجہ کچھ جواب نہیں دیتا۔)
وزیر	:اور یہ ہیں چار درویش جنھیں کل رات کے تین بجے ایک باغ سے گرفتار کیا گیا ہے۔ یہ چاروں اتنی رات گئے سیکشن ۱۴۴ کی خلاف ورزی کرتے ہوئے پائے گئے تھے۔
سپاہی	:چار درویش، چاروں حاضر ہوں۔
	(ایک سپاہی چار درویشوں کو لے کر داخل ہوتا ہے۔)
راجہ	: آپ لوگ کون ہیں؟ اتنی رات گئے باغ میں کیا کر رہے تھے؟
چاروں 	:(بہ یک زبان) ہم سب چاروں درویش ہیں۔
راجہ	:تم میں سے ایک کہے۔
ایک	:مہاراج، ہم سب دنیا کی چار سمتوں مغرب، مشرق، شمال اور جنوب سے آئے ہیں بلکہ بھیجے گئے ہیں۔
راجہ	:(حیرت سے ) بھیجے گئے ہیں؟ وہ کس طرح؟
دوسرا 	:ہمیں ایک بزرگ نے یہاں بھیجا ہے۔
راجہ	:کون ہیں وہ بزرگ؟
تیسرا 	:انھوں نے اپنا نام، وقت بتایا ہے۔
راجہ	:وقت؟یعنی سمے؟
چوتھا	:جی ہاں، وہ ہم چاروں سے باری باری ملے اور تلقین کی ہندوستان کا رخ کر، وہاں تجھے تیری مراد ملے گی، تیرے بے قرار دل کو قرار آئے گا چنانچہ ہم سب کل رات باغ میں جمع ہوئے، ایک دوسرے کو آپ بیتی سنا رہے تھے کہ آپ کا یہ بے وقوف، ناہنجار سپاہی ہمیں پکڑ لایا۔
راجہ	:یہ تو اس کا فرض تھا، تم ہمارے ملک میں نئے نئے آئے ہو، اس لیے ہمارے ملک کے قانون سے واقفیت نہیں ہمارے یہاں رات کے ۱۲ بجے کے بعد اسمگلروں کے سوا دوسرے گھومنے والوں کو گرفتار کر لیا جاتا ہے۔ ہمارے یہاں دفعہ ۱۴۴لگی ہے، تین سے زیادہ شخص ایک جگہ جمع نہیں ہو سکتے۔
ایک	:ہمیں اس کا پتہ نہ تھا۔
راجہ	:خیر، ہمیں بھی یہ کہانی سناؤ جوتم ایک دوسرے کوسنا رہے تھے، ہمیں بھی کہانی سننے کا بڑا شوق ہے، جب سے ہماری نانی مری ہیں ہمیں کوئی کہانی سنانے والا نہیں، کیا تم ہمیں کہا نی سناؤ گے؟
دوسرا 	:پریوں کی کہانی نہیں، یہ مشینی دور کے انسانوں کی کہانی ہے۔ حقیقی کہانی، کیا آپ یہ سننا گوارا کریں گے؟
راجہ	:حقیقی کہانی؟ کہانی سے حقیقت کا کیا تعلق؟کہانی کہانی ہے کیوں میرے  وزیر؟
وزیر	:نہیں مہاراج۔ اب کہانی کا لہجہ بدل رہا ہے۔ اب ان میں پری، بہشت دودھ کی ندیوں کا ذکر نہیں، اب ان میں مزدوروں، کسانوں کے بہتے ہوئے پسینے کی بو ہے، ان کے کرب اور کوکھ کی داستان ہے۔
راجہ	:(حیرت سے ) تمہیں بھی ایسی کہانیاں پسند ہیں؟
وزیر	:پسند یا ناپسند سے کچھ نہیں ہوتا مہاراج، یہ وقت کی کہانی ہے۔
راجہ	:(ضد کرتے ہوئے ) بھئی، ہمیں تو جل پریوں کی کہانی اچھی لگتی ہے، اودے بادلوں اور کھلے آسمانوں کی کہانی۔ (درویش سے ) کیا تم ایسی کہانی نہیں جانتے؟
ایک	:ہم سب وہ کہانی بھول گئے ہیں۔ ہم کل بیٹھے تبصرہ کر رہے تھے۔ ایک طرح سے یوں سمجھئے انٹرنیشنل ریلیشنز پر سمینار ہو رہا تھا۔
راجہ	:یہ کیا ہوتا ہے؟میں یہ سب نہیں جاننا چاہتا، مجھے کوئی ایسی کہانی سناؤ جسے سن کر نیند آ جائے۔
دوسرا 	: معاف کیجئے گا مہاراج، ہماری کہانیاں سلانے کے لیے نہیں، عوام کو جگانے کے لیے ہیں۔
راجہ	:ہم تو جاگے ہوئے ہیں، تم ہمیں کس طرح جگاؤ گے؟
تیسرا 	:یہی تو مشکل ہے۔
	(اتنے میں ایک سپاہی گھبرایا ہوا داخل ہوتا ہے۔)
سپاہی	:(ہانپتے ہوئے )مہاراج! خبر آئی ہے کہ پورے صوبے میں قحط اور بھوک مری پھیل گئی ہے، لوگ بری طرح مر رہے ہیں اور تقریباً ہزاروں بھوکے ننگے لوگوں کا اژدہام محل کی جانب بڑھ رہا ہے۔
راجہ	:(گھبرا کر اٹھ کھڑا ہوتا ہے ) کیا؟(پھر بے چینی سے ٹہلنے لگتا ہے ) وزیر! آپ ہی کچھ کیجئے، اب پانی سر سے اونچا ہو رہا ہے۔
وزیر	:میں، مجھے سوچنے دیجئے۔
راجہ	:اور سوچنے کا وقت نہیں، اگر کہیں سے غلے کا بندوبست نہیں کیا گیا تو یہ حکومت گئی۔
وزیر	:(جھلا کر) آپ کو اپنی حکومت کی پڑی ہے، عوام کا خیال نہیں !
	(ایک درباری آگے بڑھ کر کہتا ہے۔)
درباری	:میرے  ذہن میں ایک بات آئی ہے۔
راجہ	:(بے چینی سے ) وہ کیا؟جلدی بکو(پھر سپاہیوں سے، درویشوں کی طرف اشارہ کرتے ہوئے ) انھیں قید خانے میں ڈال دو۔
	(سپاہی انھیں لے کر چلا جاتا ہے۔)
درباری	:مہاراج! میں نے ایک ایسے چراغ کا ذکر سنا ہے جسے حاصل کرنے سے ہمارے تمام مسائل حل ہو سکتے ہیں۔
راجہ	:(حیرت سے ) چراغ، کیسا چراغ؟
درباری	:وہ چراغ بغداد کے ایک درزی کے لڑکے الہٰ دین نام کے شخص کے ہاتھ لگا تھا اب وہ چراغ ہندوستان میں ہے۔
راجہ	:وہ چراغ ہندوستان میں ہے؟اس کی خوبی کیا ہے؟
درباری	:ایک دیو اس چراغ کا غلام ہے، جس شخص کے ہاتھ یہ چراغ لگے گا وہ دیو اس کا غلام ہو جائے گا اور پھر جو چیز مانگے گا، منٹوں میں حاضر ہو جائے گی۔
راجہ	:(آنکھیں چمک اٹھتی ہیں ) سچ؟ اگر ایسا ہوا تو کیا ہی اچھا ہو(پھر گرج کر) مگر یاد رکھو اگر ایسا نہ ہوا توہم تمہاری گردن اڑا دیں گے۔
درباری	:(سر خم کرتے ہوئے ) بے شک مہاراج۔
راجہ	:اس چراغ سے ہم شاہی خزانہ بھر سکتے ہیں، غلہ منگوا سکتے ہیں، اف وزیر جی، آپ کیا کر رہے ہیں؟جلدی کچھ کیجئے، اس چراغ کو ڈھونڈئیے۔ ملک کا کونہ کونہ چھان ماریئے، وہ چراغ ملنا چاہئے۔
وزیر	:(تشویش سے ) مجھے تو سب بکواس لگتی ہے، ایسے کسی چراغ کا وجود نہیں ہو سکتا۔
درباری	:(وثوق کے ساتھ) ہے اور ضرور ہے، آپ کوشش تو کیجئے۔
راجہ	:ہاں، یہ اعلان کروا دیجئے کہ جس شخص کے پاس یہ چراغ ہو وہ اسے لے کر ہمارے حضور میں فوراً حاضر ہو، انعام ملے گا۔
وزیر	:اگر ایسا کوئی چراغ ہے بھی تو کوئی بھلا کیوں دینے لگا، اور پھر جب اس چراغ سے سب کچھ حاصل ہو جاتا ہے تو کوئی انعام کی پرواہ کیوں کرے گا؟
راجہ	:(سوچ میں پڑ جاتا ہے )ہاں، ٹھیک ہے۔ ایسا کرو کہ الہٰ دین نام کے تمام آدمیوں کو گرفتار کروا کے منگوا لو۔
وزیر	:گرفتار کرنے سے کیا چراغ مل جائے گا؟
راجہ	:بے شک، ہم اسے اذیت دیں گے Misa  کا خوف دلائیں گے۔
وزیر	:مجھے امید نہیں، ویسے اعلان کیے دیتا ہوں۔
	(پھر سنتری کو بلا کر کچھ دیتا ہے، سنتری چلا جاتا ہے۔)
	۔۔۔ وقفہ۔۔۔ 
	(کچھ لمحے بعد سپاہی پانچ آدمیوں کو گرفتار کر کے لاتا ہے۔)
سپاہی	:ان پانچوں کا نام الہٰ دین ہے، بس اتنے ہی الہٰ دین مل سکے ہیں۔
راجہ	:(بے اختیار قہقہہ لگاتے ہوئے )ہاہاہا!تو تم لوگ الہٰ دین ہو؟ (پھر گرج کر) کہاں ہے وہ چراغ؟
ایک	:(تعجب سے ) چراغ، کیسا چراغ، مہاراج؟
راجہ	:(تھپڑ رسید کرتے ہوئے )بدتمیز، جیسے کچھ نہیں جانتا، ہمیں سب پتہ ہے بتاؤ، وہ چراغ کہاں چھپا رکھا ہے؟
دوسرا 	:یقین کیجئے، ہمارے پاس کوئی چراغ نہیں۔
راجہ	:یوں نہیں مانو گے۔ سپاہی، اسے دس کوڑے لگاؤ۔
	(سپاہی ایک کو کوڑے لگانے لگتا ہے۔ وہ کراہ اٹھتا ہے۔)
ایک	:میں کچھ نہیں جانتا، مجھے چھوڑ دو، مجھے نہ مارو، میرا نام علاؤ الدین ہے میں وہ الہٰ دین نہیں، میں توعلاؤ الدین ہوں۔
راجہ	:(دانت پیس کر) بتا، چراغ کہاں رکھا ہے؟
	(وہ مار کھا کھا کر ادھ مرا ہو کر فرش پر گر پڑتا ہے۔)
راجہ	:جھوٹ بکتا ہے۔ حرام زادے، کمینے، میں ایسی مصیبت میں پڑا ہوں اور تو ڈھٹائی سے جھوٹ بکے جا رہا ہے۔(دوسرے کو ایک تھپڑ رسید کرتا ہے ) کیا تیرے گھر میں کوئی چراغ نہیں؟
دوسرا 	:(روتے ہوئے ) ہے، ہمارے گھرکے طاق پر ایک چراغ دھرا ہے۔ 
راجہ	:(خوش ہو کر) تو پھر جا، جلدی وہ چراغ لا۔
دوسرا 	:مگر وہ چراغ سونا پڑا ہے، اس میں روشنی نہیں، جب سے مٹی کا تیل مہنگا ہوا ہے ہم اپنی کٹیا بھی روشن نہیں کرتے۔
راجہ	:(مارے ہوئے ) کمینے، اپنی غریبی دکھا رہا ہے، کھال ادھڑوا دوں گا، سپاہی، اسے پچاس کوڑے لگاؤ۔
	(سپاہی مارنے لگتا ہے، اچانک آواز آتی ہے۔)
آواز	:ٹھہرئیے۔
راجہ	:کون؟
	(سندباد سامنے نظر آتا ہے، ایک چراغ اس کے ہاتھ میں ہے۔)
راجہ	:(حیرت سے ) سندباد تم؟
سندباد	:ہاں میں، مصیبت کا ساتھی (چراغ دکھاتے ہوئے ) یہی وہ چراغ ہے جس کی آپ کو تلاش ہے۔
راجہ	:(خوش ہو کر) ہاں، ہاں۔ مگر یہ چراغ تمہیں کیسے ملا؟یہ تو ہمارے ہندوستان میں تھا۔
سندباد	:(مسکراتے ہوئے ) ہاں، مگر اب یہ ہمارے قبضے میں ہے۔
راجہ	:اوہ، تو تمہارے ملک کی خوشحالی کی یہی وجہ ہے؟
سندباد	:ہاں، اور اگر اب آپ چاہیں توہم آپ کی مدد کے لیے تیا رہیں۔
راجہ	:وہ کس طرح؟
سندباد	:ہم اس چراغ کے ذریعے ایک بار پھر ہندوستان میں خوش حالی اور کامرانی لا سکتے ہیں۔
راجہ	:(بے تابی سے )تو پھر جلدی کرو۔
سندباد	:ہم آپ کو غلہ دے سکتے ہیں کیونکہ آپ کا ملک قحط سے دوچا رہے۔
راجہ	:(دیوانوں کی طرح) ہاں، ہاں، مجھے غلہ چاہئے۔
سندباد	:(ٹھہرے ہوئے لہجے میں ) اور  آپ کا شاہی خزانہ بھی خالی ہو گیا ہے؟
راجہ	:ہاں، تم تو سب جانتے ہو۔
سندباد	:(مسکراتے ہوئے ) ہم آپ کا شاہی خزانہ دوبارہ بھر سکتے ہیں۔
راجہ	:(بے چین ہو کر) تو پھر دیر کس بات کی ہے، جلدی کرو، بھوکے لوگوں کا ہجوم محل کی طرف بڑھتا چلا آ رہا ہے۔
	(بیک وقت چیخ پکار اور ہجوم کی آواز)
سندباد	:مگر اس کے لیے آپ کو بھی ہماری کچھ بات ماننی ہو گی۔
راجہ	:میں ہر بات ماننے کے لیے تیار ہوں، ہر معاہدہ کرنے کو تیار ہوں۔
وزیر	:ٹھہرئیے مہاراج، اتنی جلد بازی سے کام نہ لیں۔
راجہ	:کیا بکتے ہو؟ایسے آڑے وقت میں میرا دوست ملک کے کام آ رہا ہے اور میں پس و پیش کروں؟
وزیر	:مگر یہ جان لیجئے اس کی یہ خدمت بے لوث نہیں، یہ دیو اس چراغ کے دیو سے زیادہ خطرناک ہے، پھر اگر آپ کے چنگل میں پھنس گئے تو رہائی ممکن نہیں۔
راجہ	:تم خواہ مخواہ شک کر رہے ہو۔
وزیر	:شک نہیں، میں یقین کے ساتھ کہہ رہا ہوں، اس کی نیت ٹھیک نہیں، اس کے چند شرائط ایسے ہوں گے جنھیں مان کر آپ ہندوستان کو ان کے ہاتھوں گروی رکھ دیں گے۔
سندباد	:اس پاگل کے پاس نہ جائیں، اس کی بات نہ سنیں، یہ آپ کو غلہ نہیں دے سکتا۔
	(راجہ وسط میں کھڑا ہے، ایک طرف سندباد ہے چراغ اٹھائے، دوسری طرف وزیر کا روکتا ہوا ہاتھ، راجہ پاگلوں کی طرح ایک بار سندباد کو ایک بار وزیر کو دیکھتا ہے۔)
وزیر	:ہاں، میں غلہ نہیں دے سکتا، مگر میں آہنی ارادے دے سکتا ہوں حوصلے دے سکتا ہوں جن سے آپ خود غلہ پیدا کر لیں گے، آپ کی زمین خود بخود غلہ اگلے گی، مگر اس کے پاس نہ جائیں۔
سندباد	:جھوٹ، اس کے کھوکھلے وعدوں میں نہ آئیے۔ غلہ، ڈالر۔
	(راجہ دونوں کی طرف بے چینی سے تکتا رہتا ہے وہ کوئی فیصلہ نہیں کر پاتا، لوگوں کی آواز قریب تر ہوتی جا رہی ہے۔)
	(آہستہ آہستہ پردہ گرتا ہے۔)
***
ماخذ:’’اردو ڈراموں کا انتخاب‘‘
محمد حسن
قومی کونسل برائے فروغ اردو زبان
نئی دہلی
 

اظہر افسر
پروڈیوسر۔آل انڈیا ریڈیو، حیدرآباد

بس اسٹینڈ پر

افراد	:پہلا مرد
	دوسرا مرد
	تیسرا مرد
	ایک خاتون
 منظر	:(سڑک کے کنارے سے لکڑی کا ایک پیلا ستون ہے جس پر گول تختی پر Bus Stop  لکھا ہے۔کھمبے سے ٹیک لگائے ایک نوجوان سیٹی بجا رہا ہے اور داہنی جانب دیکھ رہا ہے۔ داہنی جانب سے دوسرا نوجوان گنگناتا ہوا داخل ہوتا ہے۔)
پہلا مرد	:(جماہی لیتا ہے۔)
دوسرا مرد	: آپ شاید بس کا انتظار کر رہے ہیں۔
پہلا مرد	:جی ہاں۔ آپ بھی شاید بس کا انتظار کرنے والے ہیں؟
دوسرا مرد	:(ہنستا ہے ) جی ہاں۔
پہلا مرد	:مجھے بس کا انتظار بڑا کھلتا ہے۔
دوسرا مرد	:کھلتا ہے؟
پہلا مرد	:ہاں یعنی برا لگتا ہے۔
دوسرا مرد	:مگر کیا کیا جائے اس کے سوا کوئی چارہ بھی نہیں ہے۔
پہلا مرد	:چارہ؟
دوسرا مرد	:ہاں یعنی ہمیں بس، بس کا انتظار کرنا ہے۔
پہلا مرد	:بس بس کا؟
دوسرا مرد	:ہاں یعنی جس طرف ہمیں جانا ہے اس طرف کی بس تو آئی نہیں۔ دوسری طرف کی بسیں آئی ہیں۔
پہلا مرد	:کسی نے کیا خوب کہا ہے۔
دوسرا مرد	:کوئی شعر ہے؟
پہلا مرد	:نہیں شعر نہیں مگر کسی نے کہا ہے، بس وہی ہے جو دوسری طرف کے لئے آئے۔
دوسرا مرد	: آپ کتنی دیر سے بس کا انتظار کر رہے ہیں۔
پہلا مرد	:بڑی دیر سے۔ بہت دیر سے۔
دوسرا مرد	: آپ کو جانا کہاں ہے؟
پہلا مرد	:اب تو میں بھی آپ کے ساتھ چلوں گا۔
دوسرا مرد	:میرے  ساتھ؟
پہلا مرد	:مطلب یہ ہے کہ کہیں کی بھی بس آ جائے میں اسی میں بیٹھ جاؤں گا۔ آپ کی طرح۔
دوسرا مرد	:بہت اچھی بات ہے مگر بس آ جائے تب بات ہے۔
پہلا مرد	:اسی کاتو انتظار ہے۔
دوسرا مرد	:(بائیں جانب دیکھ کر) شاید کوئی بس آ رہی ہے۔
پہلا مرد	:نہیں کوئی دوسری گاڑی ہے۔ کوئی ٹورسٹ وین ہے۔ دیکھئے ادھر کی ادھر ہی مڑ گئی۔ ایک اور مشکل ہے۔
دوسرا مرد	:مشکل ہے۔ وہ کیا؟
پہلا مرد	:بعض دفعہ کوئی بس آتی ہے تو یہاں رکتی ہی نہیں۔
دوسرا مرد	:(بھنویں اونچی کر کے ) رکتی ہی نہیں۔
پہلا مرد	:ہاں بغیر ٹھہرے آگے بڑھ جاتی ہے۔
دوسرا آدمی	:اب آنے دیجئے اسے روکیں گے۔
پہلا آدمی	:کیسے۔
دوسرا آدمی	:ریکویسٹ کریں گے، ہاتھ ہلائیں گے، سامنے کھڑے ہو جائیں گے۔
پہلا آدمی	:نہ نہ خدا کے لیے ایسا نہ کیجئے۔
دوسرا آدمی	:کیوں۔
پہلا آدمی	:بھئی بس ٹھہرتی ہے تو ٹھہرنے دو ورنہ جانے دو۔
دوسرا آدمی	:یہاں کوئی آٹو بھی نظر نہیں آتا۔
پہلا آدمی	:یہی تو مشکل ہے۔ اسی لئے تو بس کا انتظار ہے۔
دوسرا آدمی	:آ رہی ہے۔
پہلا آدمی	:بس آ رہی ہے۔
دوسرا آدمی	:نہیں ایک اور ہستی آ رہی ہے۔ وہ دیکھئے۔
پہلا آدمی	:ہاں۔ چلتا کیسے ہے۔
	(ایک اور آدمی داہنی جانب سے آتا ہے۔)
دوسرا آدمی	:ایسا معلوم ہوتا ہے کھٹکوں سے چل رہا ہے۔
پہلا آدمی	:آگے چلا گیا۔؟
دوسرا آدمی	:پاس ہی کھڑے ہیں۔
پہلا آدمی	:(تیسرے آدمی کی طرف جھک کر دیکھتا ہے ) اوہ۔ آپ کی شکل جانی پہچانی ہے، میں نے آپ کو کہیں دیکھا ہے۔
تیسرا آدمی	:جی ہاں۔ میں عام آدمیوں جیسا ہوں نا، اس لیے آپ نے ضرور کہیں نہ کہیں دیکھا ہو گا۔
دوسرا آدمی	: آپ کی پیدائش؟
تیسرا آدمی	:جی میں اسپتال میں پیدا ہوا۔
پہلا آدمی	:نہیں نہیں یہ آپ سے پوچھ رہے ہیں کہ آپ حیدرآباد کے ہیں یا باہر کے۔
تیسرا آدمی	:جی میں حیدرآباد کا نہیں ہوں۔
دوسرا آدمی	:ہوں یہ حیدرآباد کے نہیں ہیں۔ میں بھی تو کہوں۔
پہلا آدمی	:پھر آپ کہاں کے ہیں صاحب۔ باہر کے !
تیسرا آدمی	:جی، میں سکندر آباد کا ہوں !میں سکندر آباد کے اسپتال میں پیدا ہوا تھا۔
دوسرا آدمی	:تاریخ بھی یاد ہو گی آپ کو۔
تیسرا آدمی	:جی ہاں دو اپریل۔
پہلا آدمی	:اوہو۔۔۔ ایک دن کی دیر ہو گئی۔
تیسرا آدمی	: آپ کس دن پیدا ہوئے؟
پہلا آدمی	:کیسی باتیں پوچھ رہے ہیں آپ، میں بھلا، کیسے بتا سکتا ہوں۔
تیسرا آدمی	:کیوں۔
پہلا آدمی	:میں تو بہت چھوٹا تھا نا، مجھے ہوش ہی کہاں تھا۔
دوسرا آدمی	:ہاں ہاں صحیح ہے۔
تیسرا آدمی	: آپ کی پیدائش؟
دوسرا آدمی	:میں بھی بہت چھوٹا تھا مگر والدہ کہتی ہیں جس دن وہ اسپتال گئیں اس کے۔۔۔ 
تیسرا آدمی	:اس کے؟
دوسرا آدمی	:اس کے دوسرے دن پیدا ہوا میں۔
پہلا آدمی	:خوب، اور  آپ کی والدہ اسپتال کس دن گئیں۔
دوسرا آدمی	:جی ایک دن پہلے۔
تیسرا آدمی	:خوب۔ کیا عمر ہو گی آپ کی۔
دوسرا آدمی	:کچھ زیادہ نہیں ہے۔
تیسرا آدمی	: آپ کی عمر؟
دوسرا آدمی	:ان کی عمر بھی کچھ زیادہ نہیں ہے۔
پہلا آدمی	:ہاں زیادہ نہیں ہے۔
تیسرا آدمی	:بہت کم ہے۔
پہلا آدمی	:کس سن میں پیدا ہوئے تھے آپ۔ ویسے یہ سوال تو نہیں کرنا چاہئے۔ مگر۔۔۔ 
دوسرا آدمی	:ہاں وقت گزاری کے لیے۔
پہلا آدمی	:ہاں وقت گزاری کے لیے کیا برا ہے۔ ویسے میرا خیال ہے آپ بھی بس کاہی انتظار کر رہے ہیں۔
تیسرا آدمی	:جی ہاں بس کا بھی انتظار کر رہا ہوں اور ایک اور ۔
پہلا آدمی	:کسی اور کا بھی؟
تیسرا آدمی	:جی ہاں۔
دوسرا آدمی	:کس کا؟
پہلا آدمی	:بھئی اتنی نجی باتیں نہیں پوچھنی چاہئیں، وہ کسی کا بھی انتظار کریں، ہمیں کیا۔
تیسرا آدمی	:نہیں نہیں کوئی نجی بات نہیں۔ میں 
دوسرا آدمی	:جی؟
تیسرا آدمی	: آپ خود دیکھ لیں گے جب وہ آئے گی۔
پہلا آدمی	:آئے گی؟
دوسرا آدمی	:آئے گی؟
تیسرا آدمی	:جی ہاں جب وہ آئے گی آپ دیکھ لیجئے گا۔ اسے میرے  ساتھ جانا ہے۔
پہلا آدمی	:جی ہاں، جی ہاں ضرور جانا ہو گا۔
دوسرا آدمی	: آپ بڑے خوش قسمت ہیں جناب، 
تیسرا آدمی	:کیوں۔
دوسرا آدمی	:نہیں یعنی ویسے ہی۔ میرا مطلب ہے محبوبہ کے ساتھ سفر کرناخوش قسمتی ہی توہے۔
پہلا آدمی	:(بلند آواز سے شعر پڑھتا ہے )
گزاری ہیں خوشی کی چند گھڑیاں 
انھیں کی یاد میری زندگی ہے 
ہے۔۔۔ ہا۔۔۔ 
تیسرا آدمی	:معاف فرمائیے۔ وہ محبوبہ نہیں ہے۔
دوسرا آدمی	:(پہلے آدمی سے ) محبوبہ نہیں ہے جناب بیوی ہے۔
پہلا آدمی	:اچھا اچھا۔
تیسرا آدمی	:جی آپ دونوں حضرات کو غلط فہمی ہو رہی ہے۔وہ مجھے جس کا انتظار ہے، بیوی نہیں ہے۔
دوسرا آدمی	:اچھا کوئی غیر ہے۔
تیسرا آدمی	:جی ہاں میری بوڑھی نوکرانی ہے، ابھی آتی ہی ہو گی۔
پہلا آدمی	:اوہ۔
تیسرا آدمی	: آپ پوچھ رہے تھے ناکہ میں کب پیدا ہوا؟
پہلا آدمی	:جی ہاں۔
تیسرا آدمی	:دیکھئے تیسری جنگ عظیم چل رہی تھی۔
دوسرا آدمی	:تیسری جنگ عظیم؟ دو عظیم جنگوں کے بارے میں توہم سن چکے ہیں۔
پہلا آدمی	:جی ہاں ۱۹۱۴ء؁ کی پہلی جنگ عظیم۔
دوسرا آدمی	:۱۹۴۲ء؁ کی دوسری جنگ عظیم۔
تیسرا آدمی	:یہ تیسری جنگ عظیم میرے  والدین کے درمیان جاری تھی، انہی دنوں میں پیدا ہوا۔
دوسرا آدمی	:اوہ۔
تیسرا آدمی	:اور اگلے ماہ نومبر میں میری سالگرہ ہے۔۲۷ نومبر کو آپ دونوں حضرات تشریف لائیے۔
پہلا آدمی	:نومبر میں آپ کی سالگرہ ہے۔
تیسرا آدمی	:ہاں ۲۷ نومبر کو ضرور تشریف لائیے۔
دوسرا آدمی	:تو نومبر میں آپ پیدا ہوئے تھے۔
تیسرا آدمی	:نہیں پیدا تو میں فروری میں ہوا تھا مگر سالگرہ ہمیشہ نومبر میں مناتا ہوں۔
پہلا آدمی	:بہت اچھی عادت ہے۔
تیسرا آدمی	:میرا ایک دوست بہت پریشان ہے۔
دوسرا آدمی	:کیوں؟
تیسرا آدمی	:بات تو بہت چھوٹی سی ہے، وہ اپنی بیوی کو بہت چاہتا ہے، ایک دن لڑائی کے دوران اس کی بیوی نے اس سے کہہ دیا کہ اگر تم مجھ سے پھر کبھی لڑو گے تو میں بیوہ ہو جاؤں گی۔
پہلا آدمی	:تو آپ کے دوست نے اس دن سے لڑنا چھوڑ دیا۔
تیسرا آدمی	:ہاں لڑنا تو چھوڑ دیا مگر وہ آج کل دن رات یہی سوچتا رہتا ہے کہ اگر اس کی بیوی بیوہ ہو گئی تو کیا ہو گا وہ کیا کرے گا۔
دوسرا آدمی	:ہاں بھئی یہ تو تشویش کی بات ضرور ہے۔
پہلا آدمی	: آپ شاید اس وقت اسی کے پاس جا رہے ہیں۔
تیسرا آدمی	:جی ہاں آپ نے ٹھیک پہچانا، میں اسی کے پاس جا رہا ہوں۔
پہلا آدمی	:دوست کے پاس یا بیوی کے پاس۔
تیسرا آدمی	:جی دوست کے پاس۔
دوسرا آدمی	:میرے  دوست بہت عمدہ ہیں۔
پہلا آدمی	:اچھا۔۔۔؟
دوسرا آدمی	:جی ہاں۔ جب کبھی میں پریشان ہوتا ہوں وہ میری پریشانی اور بدحالی نہیں دیکھ سکتے۔
تیسرا آدمی	:کیا کرتے ہیں وہ۔
دوسرا آدمی	:جب بھی مجھ سے بات کرتے ہیں تو آنکھیں بند کر لیتے ہیں۔
تیسرا آدمی	:صاحب دوست پر ایک قصہ مجھے یاد آیا۔
پہلا آدمی	:قصہ ہے تو ضرور سنائیے۔ (جیب سے سگریٹ کی ڈبیا نکالتا ہے ) لیجئے سگریٹ۔
تیسرا آدمی	:شکریہ۔ قصہ کیا صاحب واقعہ ہے۔
پہلا آدمی	: آپ؟
دوسرا آدمی	:شکریہ۔(جیب سے ماچس نکال کر دونوں کے سگریٹ سلگاتا پھر اپنا سگریٹ سلگاتا ہے ) واقعہ تو پھر ضرور سنائیے۔
تیسرا آدمی	:(کش لے کر) ایک آدمی جب اپنے گھر سے دو دن تک غائب رہا تو اس کی بیوی نے اپنے شوہر کے پانچ دوستوں کو تار بھیجا کہ کیا میرے  شوہر نے منگل چہار شنبہ یہ دو دن آپ کے ساتھ گزارے ہیں۔؟
پہلا آدمی	:تو پھر کیا ہوا۔
	(کش لیتا ہے۔)
تیسرا آدمی	:پانچوں دوستوں کے پاس سے جواب آیا کہ آپ فکر مت کیجئے محترمہ آپ کے شوہر نے یہ دو دن ہمارے ساتھ گزارے ہیں۔
دوسرا آدمی	:واہ۔ واہ، دوست ہوں تو ایسے ہوں۔
پہلا آدمی	:دوستوں کا جب بھی ذکر آتا ہے میں بے حد اداس ہو جاتا ہوں۔
دوسرا آدمی	:کیوں آپ کا کوئی دوست نہیں ہے۔
پہلا آدمی	:دوست تو ہیں۔
تیسرا آدمی	:پھر؟
پہلا آدمی	:میرا ایک بڑا عزیز دوست تھا اور وہ بے چارہ ٹرین کے نیچے آ گیا۔
دوسرا آدمی	:ارے رے رے۔
پہلا آدمی	:ہاں اس وقت وہ میرا سب سے قیمتی کوٹ پہنے تھا، مجھے وہ اپنا کوٹ بہت یاد آتا ہے۔
تیسرا آدمی	:ضرور یاد آتا ہو گا صاحب، ہاہا۔
دوسرا آدمی	:میرا ایک دوست ہے۔
تیسرا آدمی	:جی۔
دوسرا آدمی	: آپ جب پہلی مرتبہ اس سے ملیں گے تو اسے پسند نہیں کریں گے۔
پہلا آدمی	:جی۔
دوسرا آدمی	:جب آپ اس سے دوسری مرتبہ ملیں گے تب بھی آپ اسے پسند نہیں کریں گے۔
پہلا آدمی	:اچھا۔
دوسرا آدمی	:جب تیسری مرتبہ آپ اس سے ملیں گے تو۔
تیسرا آدمی	:تو۔
دوسرا آدمی	: آپ اس سے نفرت کرنے لگیں گے۔
تیسرا آدمی	:میرے  ساتھ بھی ایک ایسا ہی واقعہ پیش آیا۔
دوسرا آدمی	:اچھا آپ کے ساتھ بھی ایک ایسا ہی واقعہ پیش آیا ہے؟
پہلا آدمی	:سب کچھ ہو رہا ہے مگر بس نہیں آ رہی ہے۔
دوسرا آدمی	:یہ کون صاحب آ رہے ہیں۔
تیسرا آدمی	:کوئی خاتون آ رہی ہے۔
پہلا آدمی	:شاید آپ کی بوڑھی نوکرانی ہے۔
تیسرا آدمی	:جی نہیں یہ ہماری نوکرانی نہیں ہے۔
پہلا آدمی	:شاید آپ کی محبوبہ ہے۔
تیسرا آدمی	:جی نہیں کوئی اور شریف خاتون ہے۔
خاتون	:(داہنی جانب سے آتی ہوئی) آپ یہاں بس کے لیے کھڑے ہیں۔
پہلا آدمی	:جی ہاں۔
خاتون	: آپ کو بھی بس کا انتظار ہے۔
دوسرا آدمی	:جی ہاں، بہت دیر سے بس نہیں آئی ہے۔
خاتون	: آپ سب لوگ بس کے لئے کھڑے ہیں۔
تیسرا آدمی	:جی ہاں۔
خاتون	:بس ادھر نہیں آئے گی۔
پہلا آدمی	:نہیں آئے گی۔ وہ کیوں؟
خاتون	:بس اسٹینڈ یہاں سے شفٹ ہو چکا ہے، آپ لوگ ادھر جائیے، ادھر
	(ایک طرف خاتون چلنے لگتی ہے۔ سب اس کے پیچھے ہو جاتے ہیں۔)
	(پردہ گرتا ہے۔)
***
ماخذ:’’شگوفہ‘‘(ڈرامہ نمبر)۱۹۷۹ء، ۳۱!مجردگاہ، معظم جاہی مارکیٹ
حیدرآباد۔۵۰۰۰۰۱(اے پی)
 
پرویز ید اللہ مہدی

سکریٹ ایجنٹ زیرو زیرو زیرو
(عرف بدھو رام جاسوس)

۔۔۔ طنزیہ و مزاحیہ۔۔۔

افراد	:
رمیش:ایک جوان العمر مالدار بزنس مین
شانتا:رمیش کی جوان العمر شکی بیوی
مس جھن جھن والا:رمیش کی خوبصورت پرائیویٹ سکریٹری
بدھورام عرف بدھوا:ایک جوان العمر دیہاتی ملازم

مقام:رمیش کا فلیٹ
وقت:۹بجے صبح
	(دروازہ کھٹکھٹانے اور پھر دھپادھپ پیٹنے کی آواز)
شانتا	:افوہ! کون ’’یم دوت‘‘ کا جوائی ہے جو دروازہ پر بینڈ بجائے چلا جا رہا ہے۔ کہاں مر گئے سب نوکر چاکر۔۔۔ ارے بابا۔۔۔ کون ہے۔۔۔ دو منٹ چھری تلے دم تولو۔ نرا گاؤدی معلوم ہوتا ہے۔
	(دروازہ کھلنے کی آواز)
شانتا	:(حیرت سے ) ارے بدھوا تو۔۔۔؟
بدھو	:ہاں مالکن ہم بدھوارام۔۔۔ پائے لاگی۔۔۔ 
شانتا	:ٹھیک ہے، ٹھیک ہے۔۔۔ کب آیا تو گاؤں سے۔۔۔ چل اندر آ۔
بدھو	:بس وہیں سے سیدھے چلے آئے رہے ہیں۔
شانتا	:بیٹھ بیٹھ۔۔۔ گاؤں میں تو سب کشل منگل ہے نا؟
بدھو	:سب ٹھیک ہے رام کی کرپا سے۔۔۔ 
شانتا	:اور سنا کیسے آنا ہوا۔
بدھو	۔: آپ ہی کے بلاوے پرتو آئے رہے ہیں ہم پار سال جب آپ گاؤں آئی رہیں تب کہا رہا ہم کہ بدھوا تو سہر آ جا صائب کے ہاں کام دلا دوں گی۔ سو بس آپ کی بات گرہ سے باندھ لی اور رام جی کی کرپا ہوتے ہی سیدھے چلے آئے رہے ہیں۔
شانتا	:چل اچھا ہی کیا تو نے۔ بڑے اچھے سمے پر آیا۔۔۔ ان دنوں ترے صاحب کے لچھن بھی کچھ اچھے نہیں جان پڑتے۔سنا ہے ان دنوں کسی پر کٹی کو دفتر میں رکھ چھوڑا ہے۔۔۔ اب تو آ گیا ہے، ان دونوں پر ذرا نظر رکھنا۔
بدھو	: آپ نشچنت ہو جائیے مالکن۔ ہماری نظر اتنی تیج ہے کہ اس پار سے اس پار کے سماچار لے آتی ہے۔
شانتا	:چل اٹھ میں تجھے صاحب سے ملا دوں۔۔۔ 
	(دونوں ایک کشادہ کمرے میں داخل ہوتے ہیں، رمیش ڈائننگ ٹیبل پر بیٹھا ناشتہ کر رہا ہے۔)
شانتا	:میں نے کہا جی، دیکھو کون آیا ہے گاؤں سے۔
رمیش	:کون ہے یہ نمونہ۔
بدھو	:پائے لاگی ہجور۔ ہم ’’نمونہ‘‘ نا ہی آپ کے پرانے سیوک ہیں، بدھورام۔
شانتا	:میرے  میکے سے آیا ہے۔
رمیش	:تبھی اتنی اتاؤلی ہو رہی ہو۔۔۔ کوئی خاص سندیسہ لایا ہے کیا؟
شانتا	:نہیں پچھلے دنوں جب میں میکے گئی تھی تو اس سے وعدہ کر آئی تھی کہ آپ کے ہاں کوئی کام دلوا دوں گی۔
رمیش	:کام۔۔۔ کام کہاں ہے ڈارلنگ۔۔۔ تم تو جانتی ہی ہو۔
شانتا	:نہیں، میں کچھ نہیں جانتی۔۔۔ تمہیں اسے نوکری دینی ہی ہو گی۔ ابھی اس روز تم کہہ رہے تھے کہ تمہیں ایک اردلی کی ضرورت ہے۔ اسے رکھ لو۔۔۔ اس کے پرکھوں نے برسوں ہمارے پریوار کی سیوا کی ہے۔
بدھو	:ہاں ہجور۔۔۔ ہم کھاندانی سیوک ہیں۔ جمانے سے مالکن کے میکے کی چا کری کرتا آیا ہے ہمارا پریوار۔۔۔ بلکہ مائی باپ، اب تو مالکن ہی کا کھون نمک بن کر دوڑ رہا ہے اپنے سریر میں۔
رمیش	:کیا۔۔۔ !
بدھو	:ہمارا مطبل یہ ہے کہ مالکن ہی کا نمک ’’کھون‘‘ بن کر دوڑ رہا ہے ہمارے سریر میں۔
رمیش	:ٹھیک ہے، ٹھیک ہے۔۔۔ کچھ لکھنا پڑھنا بھی جانتے ہویا بالکل ہی انگوٹھا چھاپ ہو۔
بدھو	:یہی تو ایک کھوٹ ہے ہم میں ہجور۔ باپ نے پاٹھ شالہ بھیجا تو تھا لیکن پنڈت جی کے مولا بکس کا ڈر ایسا بیٹھا من میں کہ ہر کالا اکشر سسرا آج بھی بھینس برابر نجر آوے ہے۔
رمیش	:گویا بالکل کورے ہیں جناب۔
شانتا	:میں کہتی ہوں اس سے آپ کو کون سے ’’آڈٹ‘‘ یا انکم ٹیکس کے کام کروانے ہیں۔ جو کام یہ کر سکتا ہے وہی کروائیے۔
بدھو	:ہاں ہجور جھاڑو! برتن سے لے کر چوکیداری تک ہر کام کر سکتے ہیں۔ آجما کر دیکھ لیجئے۔۔۔ !
رمیش	:کہیں دو چار دن کام کر کے بھاگ تو نہیں جائے گا۔
بدھو	:ارے ہجور!ہم کو ہمارے باپ نے مرتے سمے ایک ہی تو کام کی بات بتائی کہ بدھوا کھاتی روٹی پر کبھو لات نہ ماریو۔
رمیش	:اچھا تو ڈارلنگ تم اسے دفتر کا پتہ سمجھا کر بھیج دو۔ آج میں ایک میٹنگ میں ہوتا ہوا دفتر جاؤں گا۔بائی۔
	(رمیش کمرے سے باہر چلا جاتا ہے۔)
شانتا	:بدھواتو اس سے پہلے کبھی شہر آیا ہے۔
بدھو	:ہاں مالکن ایک بار آئے تھے ہم۔ جب یہاں کھیتی باڑی کے اوجاروں کی وہ لگی تھی۔۔۔ منائش۔
شانتا	:منائش!۔۔۔ ارے بدھوا منائش نہیں نمائش۔
بدھو	:ہاں ہاں وہی منائش۔
شانتا	:جہاں نمائش لگی تھی نا!اسی میدان میں بہت سارے کھیل تماشے ہوتے رہتے ہیں اسی میدان کے راستے میں ایک بڑی بلڈنگ ہے اسی کے چوتھے مالے پر دفتر ہے تیرے صاحب کا۔۔۔ پتہ سمجھ گیا نا۔
بدھو	:ہاں مالکن سمجھ گئے۔

	﴿۔۔۔ ۲۔۔۔ ﴾
	(رمیش کا چھوٹا سا سجا سجایا دفتر)
بدھو	:(ہانپتے ہوئے ) سالا سہر میں ایک ہی تو آفت ہے۔ دھنوان لوگ مکان بڑے اونچے اونچے باندھتے ہیں۔ جیسے سیڑھی چڑھ کر آکاس کے تارے نوچتے ہوں۔چوتھے مالے پر تو پہنچ گئے اپنے رام۔۔۔ ہو نہ ہو سامنے والا’’ آپھس‘‘ اپنے صاحب ہی کا ہو گا۔۔۔ چلو اندر چلتے ہیں۔۔۔ وہ سامنے ایک بابو صاحب بھی تو کھڑے ہیں، ذرا ان سے پوچھ دیکھیں۔۔۔ ہم نے کہا۔ بابو صاحب، منٹ بھر کو تنک ادھر دھیان دینا۔
مس جھن جھن والا	:اے دو پاؤں کا مینMan  کیا ہم تم کو بابو صاحب لگتا۔۔۔؟
بدھو	:ارے باپ رے یہ تو مادہ ہے۔ پربھو تیری لیلا پرم پار۔۔۔ ایک ہی سریر میں دونوں روپ۔۔۔ پیچھے سے نرآگے سے مادہ۔ وہ بھی آدھا یہ بھی آدھا۔
مس جھن جھن والا	:یہ تم کیا بولتا مین(Man)  کس سے ملنے کو منگتا۔
بدھو	:یہ ہمارے مالک کی کچہری ہے نا۔۔۔؟
مس جھن جھن والا	:کون مالک۔
بدھو	:ہماری مالکن کے مالک۔
مس جھن جھن والا	:اوہ گاڈ!تم آدمی ہے کہ آٹھواں ونڈرWonder  
بدھو	:اے میم صاحب یہ ونڈر۔ بندر کسے کہتی ہو۔۔۔ بندر ہو گی تم کھود۔۔۔ !
مس جھن جھن والا	:کیا۔۔۔؟تم ہم کو بندر بولا!!!
بدھو	:ہاں۔۔۔ پہلے تم نے ہم کو بندر کیوں کہا۔۔۔ !
مس جھن جھن والا	:ہم بولتا ہے مین گیٹ آوٹ۔ چلو نکلو ادھر سے۔۔۔ out !
بدھو	:اے سہر کی چھوکری زیادہ رباب (رعب) نہیں جھاڑنا ادھر کہہ دیتے ہیں ہاں۔۔۔ 
رمیش	:(مداخلت کرتے ہوئے ) کیا بات ہے مس جھن جھن والا۔
مس جھن جھن والا	:اوہ باس! تم ٹھیک ٹائم پر آ گیا۔ یہ سڑیلا آدمی ہم سے کوئرل Quarrel  کرنے کو مانگتا۔
رمیش	:آخر ہوا کیا۔۔۔؟
بدھو	:ہجور ہم آپ کے اس ’’جھن جھنا‘‘ سے جھگڑا نہیں کئے رہے۔
مس جھن جھن والا	:سنا باس۔ یہ ایڈیٹ ہم کو جھنجھنا بولتا۔
رمیش	:پلیز، مس جھن جھن والا، شانت ہو جاؤ کام ڈاون(Calm down)  پلیز یہ اپنا نیا اردلی ہے۔ گاؤں سے آج ہی ٹپکا ہے۔
بدھو	:ہم ٹپکے نہیں ہجور۔ کیا ہم آم ہیں جو جھاڑ سے ٹپک جائیں۔ ہم تو بھک بھک گاڑی میں بیٹھ کر آئے ہیں۔
رمیش	:ہاں ہاں معلوم ہے۔۔۔ اب بک بک مت کر اور یہاں میرے  کیبن cabin کے باہر اس پر بیٹھ جاؤ۔۔۔ اور سن کوئی مجھ سے ملنا چاہے تو پہلے اس کا کارڈ اندر میرے  پاس پہنچانا سمجھا!
بدھو	:کون سا کارڈ ہجور، پوسٹ آپھیس کا کہ راشن کا۔
مس جھن جھن والا	:سنا باس۔۔۔ یہ ایک دم پٹری سے اتریلا ہے۔
بدھو	:اے جھنجھنا میم صاحب ہم کیا تم کو ریلوے انجن دکھائی دیت ہیں۔
رمیش	:مس جھن جھن والا تم جاؤ اپنا کام کرو۔
	(رمیش اپنے کیبن میں چلا جاتا ہے۔)
بدھو	:(اسٹول پر بیٹھتے ہوئے ) عجب توری دنیا ہے مورے راما۔ کوئی یہاں بھانجہ ہے کوئی یہاں ماما۔۔۔ 
	(مس جھن جھن والا فائیل لے کر کیبن کے دروازے پر پہنچتی ہے۔)
بدھو	:اے جھنجھنا میم صاحب اندر کہاں جا رہی ہو، پہلے اپنا کارڈ لاؤ۔۔۔ 
مس جھن جھن والا	:اوہ ایڈیٹ، سلیIdiot, Silly 
بدھو	:سلی بلی کسے کہتی ہو۔۔۔ بلی ہو گی تم خود۔
مس جھن جھن والا	:او یوRascal (you) 
بدھو	:انگریزی میں گالی دیت ہو۔ اپنی سکل تو دیکھو سیسے میں۔
مس جھن جھن والا	:باس ذرا ادھر آنے کو منگتا۔ یہ دھوتی ماسٹر ہم کو Enter  ہونے کو نہیں دیتا۔
بدھو	:ہم کو دھوتی ماسٹر کہت ہو۔ ذرا اپنی پھٹ بھرکی لنگوٹی تو دیکھو رام رام رام، نہ لاج نہ سرم۔
	(رمیش باہر آتا ہے۔)
رمیش	:اب کیا ہو گیا مس جھن جھن والا۔
مس جھن جھن والا	:باس یہ اسٹوپڈstupid  ہم کو تمہارے پاس آنے کو نہیں دیتا۔
بدھو	:ناہی ہجور، ہم نے کھالی کارڈ مانگا تھا میم صاحب سے۔ آپ نے تو کہا رہا کہ پہلے کارڈ اندر پہنچانا، پھر۔
رمیش	:ارے یہ بدھوا تو سچ مچ بدھو ہے۔ کارڈ، آفس کے لوگوں سے نہیں باہر کے ملنے والوں سے مانگنا سمجھا۔
بدھو	:سمجھ گئے ہجور!۔۔۔ 
	(رمیش اور جھن جھن والا کیبن میں داخل ہو جاتے ہیں۔)
مس جھن جھن والا	:باس یہ نیا اردلی کیسا گھن چکر آدمی ہے۔ ایک دم ہمارا مستک پھرا دیتا۔
رمیش	:ابھی نیا نیا ہے نا ڈارلنگ!آہستہ آہستہ سب کچھ سیکھ جائے گا، تم ان چھوٹی چھوٹی باتوں پر جی چھوٹا نہ کرو سوئٹی sweety۔
	(جھن جھن والا کی مسکراہٹ)
رمیش	:یہ ہوئی نہ بات۔ اس بات پر اس سنڈے کو پھر دیکھیں گے بلو ہاٹ بلو کولڈ Blow Hot blow cold۔
	(ہنسی)
	﴿۔۔۔ ۳۔۔۔ ﴾
	(رمیش اپنے کیبن میں بیٹھا ہے کہ مس جھن جھن والا داخل ہوتی ہے۔)
جھن جھن والا	:گڈ مارننگ باس۔
رمیش	:گڈ مارننگ سویٹی۔
جھن جھن والا	:باس کل ہم نے تھیٹر کے پاس تمہارا دو کلاک ویٹ wait  کیا بٹ but تم نہیں آیا۔
رمیش	:کیا تم کو میرا مسیج Message  نہیں ملا۔
جھن جھن والا	:نو باس۔
رمش	:تعجب ہے میں نے بدھو کو بھیجا تھا تمہارے گھر۔
جھن جھن والا	:وہ تو ہمارا گھر نہیں آیا باس۔
رمیش	:کام چور کہیں کا۔ابھی دیکھتا ہوں۔۔۔ (زور سے )بدھوا۔۔۔ اوبدھوا
بدھو	:(دور کی آواز) آ رہے ہیں ہجور(اندر داخل ہو کر) حکم ہجور۔
رمیش	:حکم کے بچے !کل تجھے میم صاحب کے گھر جانے کے لیے کہا تھا اور تو۔۔۔ 
بدھو	:ان کے گھر تو گئے رہے ہم ہجور پر میم صاحب ہی کا پتہ نہیں تھا۔۔۔ 
جھن جھن والا	:باس یہ جھوٹ بولتا ایک دم جھوٹ۔۔۔ ہی از اے لائرhe is lier 
بدھو	:ناہی ہجور ہم کبھو جھوٹ نہیں بولتے، آپ کی سوگندھ ہم میم صاحب کے ٹھکانے گئے رہے۔۔۔ 
جھن جھن والا	:او یو بلاڈی۔۔۔ 
رمیش	:ٹھہرو، ٹھہرو۔۔۔ ہو سکتا ہے اس کے تمہارے گھر پہنچنے تک تم نکل چکی ہو گی۔ یہ تمہارے گھر گیا ضرور لیکن لیٹ گیا۔
بدھو	:ناہی ہجور!ہم ان کے گھر بالکل نہیں لیٹے۔ ہم تو کام کرنے کے سمے کبھو ’’وسرام‘‘ نہیں کرتے۔
رمیش	:یہ کیا بک رہا ہے تو؟
بدھو	:ہم سچ کہہ رہے ہیں ہجور! میم صاحب کے ٹھکانے لیٹنا تو ایک اور ہم نے کمر بھی سیدھی نہیں کی۔
جھن جھن والا	:یہ کیا بولتا باس۔!
رمیش	:اف!میں تو باز آیا اس ’’لٹھ مارکہ ‘‘نمونے سے۔ میں کہہ رہا ہوں لیٹ۔۔۔ اور یہ سمجھ رہا ہے لیٹنا۔۔۔ جا بابا تیرے ہاتھ جوڑے میں نے۔
بدھو	:یہ کیا کرتے ہیں ہجور ہمارا دھرم بھرشٹ ہو جائے گا۔۔۔ ہم تو آپ کے چرنوں کی تچ دھول ہیں۔۔۔ ماٹی ہیں۔
رمیش	:اچھا اچھا جا بابا جا۔

	﴿۔۔۔ ۴۔۔۔ ﴾
جھن جھن والا	:(چلاتی ہوئی) باس۔۔۔ بڑا گھپلا ہو گئیلا ہے۔۔۔ 
رمیش	:اب کیا ہو گیا۔۔۔ مس جھن جھن والا
جھن جھن والا	:اپنا کسٹمر اٹک مل سٹک مل چندی والا۔ وہ اپنے ہاتھ سے نکل گیا باس۔
رمیش	:کیا کہہ رہی ہو تم۔۔۔؟
جھن جھن والا	:ہم ٹھیک بولتا باس۔ ابھی ابھی سیٹھ کا فون آیا تھا۔ وہ گرم لگتا تھا۔ بولا وہ سویرے ادھر فون لگایا ہوتا پن کی کسی نے فون پراس کا بہت انسلٹ insult کیا باس۔۔۔ 
رمیش	:سویرے سب سے پہلے صرف بدھو ہی یہاں پہنچتا ہے۔۔۔ کہیں اسی نے تو کباڑا نہیں کر دیا(اونچی آواز میں ) بدھوا، اے بدھوا کے بچے۔۔۔ کہاں مر گیا کمبخت۔۔۔ 
بدھو	:(دور کی آواز) آئے ہجور۔۔۔ حاجر ہوئے (اندر داخل ہو کر) حکم ہجور۔
رمیش	:حکم کے بچے آواز دے دے کر گلا بیٹھ گیا، کیا اب اونچا بھی سننے لگا ہے۔
بدھو	:ناہی ہجور ہم تو آپ کی پہلی پکار پرہی کان دھرے تھے پر جب آپ نے بدھوا کے بچے کی آواز لگائی توہم رک گئے کہ ہجور ہم کو ناہی ہمارے بچے کو بلائے رہے ہیں۔۔۔ لیکن ہجور اس کے لیے آپ کو بہت انتجار کرنا پڑے گا۔ ابھی تو ہماری سگائی بھی ناہی ہوئی۔۔۔ 
رمیش	:اب چپ بھی کرے گایا یونہی میرا بھیجہ چاٹے جائے گا۔۔۔ 
بدھو	:شیو، شیو، شیو یہ کیسی بات کہت ہیں ہجور ہم تو شدھ شاکا ہاری ہیں۔ ماس مچھی کو چھوتے تک نہیں، پھر آپ کا بھیجہ کیسے چاٹ سکتے ہیں۔
رمیش	:(گھٹنوں پر ہاتھ مارکر) اوہ مائی گڈنیسOh my goodness 
بدھو	:(حیرت سے ) گھٹ نیس! یہ آپ کے گھٹنے کو کیا ہوا ہجور کہیں موچ و وچ تو نہیں آئی گئی۔
رمیش	:ہے بھگوان۔۔۔ !!
بدھو	:ہاں ہجور! بھگوان سب ٹھیک کر دے گا، جرا ہم کو تو دکھانا اپنا گھٹنا۔۔۔ 
رمیش	:(چلا کر) اے او گھٹنے کی اولاد نکل جا، دور ہو جا میری نظروں سے۔۔۔ مس جھن جھن والا، اس کا حساب صاف کر کے فوراً آفس سے نکال باہر کرو اسے۔۔۔ 
بدھو	:نکالنے کی جرورت، ناہی ہجور ہم کھود جا رہے ہیں، پر اتنا یاد رکھنا ہجور ہم یہاں سے سیدھے مالکن کے پاس جاویں گے۔
رمیش	:(غصہ سے ) مجھ پردھونس جماتا ہے، بول۔۔۔ بتا۔۔۔ کیا کہے گا مالکن سے۔۔۔ 
بدھو	:یہی کہ مالکن ہم آپ کا اور  آپ کے پرکھوں کا بہت نمک کھائے رہے ہیں، آپ کی گرہستی کو برباد ہوتے نہیں دیکھ سکتے، جرا اپنے مالک سے ہسیار رہیں، یہ ادھر آپ کو بھی دارجلنگ دارجلنگ پکارتے ہیں اور ادھر آپھس میں جھنجھنا میم صاحب کو بھی۔
جھن جھن والا	:سنا باس تم نے۔۔۔ یہ دو ٹکے کا آدمی تم کو بلیک میل کرنے کو منگتا، او گاڈ۔۔۔ اب ادھر میں یا توہم رہے گا یہ بلیک میلر۔
بدھو	:ادھر تم ہی رہ لینا جھن جھنا میم صاحب، اپنا تو دانہ پانی اٹھ گیا ادھر سے۔ اچھا ہجور کوئی بھول چوک ہو گئی ہو تو شما کر دینا۔ جئے رام جی کی۔!
	(بدھوا جانے کے لئے پلٹتا ہے )
رمیش	:(گڑبڑا کر) اے بدھوا۔۔۔ (پھر چاپلوسی کے لہجے میں ) پیار سے بدھوا، ارے بھئی رک تو سہی تو اتنی سی بات پر خفا ہو گیا۔ مذاق بھی نہیں سمجھتا۔
بدھو	:مجاق۔مطبل یہ کہ آپ ہم سے ’’ٹنکل‘‘ کئے رہے ہجور۔۔۔ 
رمیش	:ہاں !اورتو ذرا دیر کی ہنسی دل لگی میں برا مان گیا۔
جھن جھن والا	:باس!یہ تم کیا بولتا۔۔۔ 
رمیش	:یوشٹ اب مس جھن جھنا۔
جھن جھن والا	:جھن جھنا!۔۔۔ باس تم ہمارا انسلٹ کرتا اس بدھورام کا سامنے۔۔۔ 
رمیش	:پلیز، پلیز جھن جھن والا۔۔۔ مجھے۔ مجھے سمجھنے کی کوشش کرو۔۔۔ ورنہ، ورنہ میں پاگل ہو جاؤں گا۔ بدھو یہ نہیں بلکہ بدھو تو میں ہوں میں۔۔۔ 
جھن جھن والا	:یہ تم کو کیا ہو گئیلا باس۔۔۔ 
رمیش	:میں بہت دیر میں بات سمجھ پایا مس جھن جھن والا، یہ بدھو دراصل میری پتنی کا جاسوس ہے جاسوس!
جھن جھن والا	:(حیرت سے ) جاسوس!یومین سیکریٹ ایجنٹ۔۔۔ زیرو، زیرو، زیرو
رمیش	:یس۔یس۔ جھن جھنا۔۔۔ 
جھن جھن والا	:اوہ، نو باس
بدھو	:(مسکراتے ہوئے ) تو پھر ہجور ہم جائیں ڈیوٹی بجانے۔۔۔ 
رمیش	:ہاں ہاں سرکار آپ تشریف لے جا سکتے ہیں۔
بدھو	:جئے رام جی کی، جئے رام جی کی۔
***
’’توتو میں میں ‘‘
زندہ دلان حیدرآباد
۳۱!مجردگاہ، معظم جاہی مارکیٹ
حیدرآباد۔
۵۰۰۰۰۱(اے پی)
 
نورالعین علی

ہاتھی کے دانت

کردار	:سریش
اوشا:سریش کی بیوی
اجیت:سریش کا دوست
رما:اجیت کی بیوی
چاچی:سریش اور اوشا کی پڑوسن
ساڑی والا:

 منظر	:(سریش اور اوشا کے گھر ڈرائنگ روم۔ سامان بے ترتیب پڑا ہے۔ میز پوش آدھا نیچے لٹک رہا ہے۔ میز پر بچے کا کرکٹ بیٹ پڑا ہے۔ صوفے کا ایک کشن نیچے پڑا ہے۔ اس کے پاس بچے کا بستہ کھلا رکھا ہے۔ ڈرائنگ کاپی اور پینٹنگ کا سامان رکھا ہے۔
	پردہ کھلتا ہے تو ڈرائنگ روم میں کوئی نہیں ہے۔ کچھ دیر بعد سریش ہاتھ میں بریف کیس لیے اندر آتا ہے۔ تیوری پربل پڑے ہوئے ہیں۔۔۔ آ کر بریف کیس صوفے پر پٹخ دیتا ہے۔ ٹائی کی گرہ کھولتے ہوئے پنکھے کی طرف بڑھتا ہے۔ پنکھا چلا کر ادھر ادھر دیکھتا ہے۔ پیشانی کے بل اور بھی گہرے ہو جاتے ہیں۔۔۔ زور سے پکارتا ہے۔۔۔ )
سریش	:اوشا!۔۔۔ اوشا!!۔۔۔ ارے اوشا!!!عجیب عورت ہے یہ بھی۔۔۔ ! کبھی جو گھر میں ملے۔ نہ جانے کیسی پتنیاں ہوتی ہیں جو پتی کے آرام کا خیال رکھتی ہیں۔ آفس سے آئے تو مسکرا کر سواگت کرتی ہیں !۔۔۔ اور ایک ہماری پتنی ہے مسکرانا اور سواگت کرنا تو دور رہا گھر ہی سے غائب ہے۔
	(باہر کے دروازے سے اوشا اندر آتی ہے۔ ہاتھ میں ایک کٹوری میں کچھ لیے ہوئے ہے۔)
اوشا	:ارے سریش کب آئے تم۔۔۔؟
سریش	:اوہو!آ گیا گھر کا خیال تمہیں !۔۔۔ ختم ہوئی تفریح!
اوشا	:تفریح۔۔۔؟میں سیر و تفریح کرنے گئی تھی؟
سریش	:اور نہیں تو کہاں گئی تھیں؟۔۔۔ دروازہ چوپٹ کھلا پڑا تھا جب میں آیا!۔۔۔ اس طرح گرہستی چلتی ہے۔ ایسی ہی گرہستن ہوتی ہے؟تمہیں گھر میں کوئی کام کاج نہیں ہے کیا کہ گھر کھلا چھوڑا اور غائب ہو گئیں۔!
اوشا	:کوئی میل دو میل تو گئی نہیں تھی۔۔۔ یہ سامنے کے فلیٹ میں کھڑے کھڑے گئی تھی۔ دو منٹ بھی نہیں لگے ہوں گے۔
سریش	:دو منٹ۔۔۔ !ایسے ہوتے ہیں تمہارے دو منٹ؟کب سے آیا بیٹھا ہوں۔کہاں جھک مارنے گئی تھیں؟
اوشا	:ذرا زبان سنبھال کر بولو۔۔۔ حدسے بڑھتے جا رہے ہو تم!
سریش	:میں حد میں رہوں یا حد سے باہر۔ تم پہلے میری بات کا جواب دو۔۔۔ کہاں گئی تھیں؟
اوشا	:کہا تو۔۔۔ سامنے کے فلیٹ میں گئی تھی!
سریش	:کیوں؟۔۔۔ کیا ضرورت پیش آ گئی تھی؟
اوشا	:چائے کی پتی ختم ہو گئی تھی دہی لینے گئی تھی۔
سریش	:پھوہڑ پن کی حد ہے !کیوں ختم ہوئی پتی۔۔۔ !مہینے کا سامان منگا کر کیوں نہیں رکھتیں۔۔۔؟تمہیں ہوش بھی رہتا ہے کہ نہیں۔ کہ گھر میں کیا کیا چیز ہے کیا نہیں۔۔۔ !جب کسی چیز کی ضرورت پڑی تو کبھی اس کے دروازے پر کھڑی مانگ رہی ہو۔۔۔ کبھی اس کے دروازے پر۔۔۔ ! کچھ تو گھر کی عزت کا خیال کیا کرو۔
اوشا	:گھرکی عزت کے خیال سے ہی مانگنے گئی تھی۔ اگر آتے ہی تمہیں چائے نہیں ملتی ہے توچیخ چیخ کر سارا گھر سر پر اٹھا لیتے ہو!پوری بلڈنگ کے لوگ تماشا دیکھے ہیں۔
سریش	:بکواس مت کرو۔۔۔ جاؤ جا کر چائے لاؤ!
اوشا	:(کمرے سے جاتی ہوئی بولتی ہے ) دیکھو۔۔۔ میں پھر کہہ رہی ہوں کہ زبان سنبھال کر بولو ورنہ۔۔۔ 
	(اندر چلی جاتی ہے۔)
سریش	:(چیخ کر)ورنہ کیا۔۔۔؟کیا کر لو گی!(اپنے آپ سے )کیا قسمت ہے ہماری!ایک مصیبت گلے پڑ گئی ہے۔ کس کام کی ایسی پتنی جو پتی کو ذرا بھی آرام نہ دے سکے۔۔۔ یہ۔۔۔ یہ گھر ہے ہمارا!جیسے کباڑخانہ ہو۔ نہ کوئی چیز سلیقے کی نہ کسی بات میں کوئی ڈھنگ۔۔۔ بس کاٹھ کباڑ جمع کیا، ایک کمرے میں الٹا سیدھا ڈھیر کیا اور اسے ڈرائنگ روم کا نام دے دیا۔۔۔ واہ!یہ ڈرائنگ روم ہے یا گدھوں کا اصطبل۔۔۔ !(میز پر اپنی انگلی پھیر کر انگلی پر لگی گرد دیکھتا ہے ) اس میز پر کتنی دھول ہے۔
	(میز پوش ٹھیک کرنے لگتا ہے تو کرکٹ کا بیٹ نیچے گرتا ہے۔)
	(اندر کے کمرے سے اوشا کی آواز آتی ہے۔)
اوشا	:ارے کیا گرا دیا۔۔۔؟
سریش	:میں کیوں گراتا۔۔۔؟یہ تمہارا بے ڈھنگا پن جو نہ کرائے کم ہے۔ میز پر اتنا کباڑ جمع ہے کبھی صاف کرنے کی توفیق نہیں ہوتی تھیں۔۔۔ ادھر ادھر مارے مارے پھرنے سے فرصت ملے تو گھرکی طرف دھیان دو۔
	(اوشا ہاتھ میں چائے کی پیالی لیے آتی ہے۔)
اوشا	:لو چائے پیو۔۔۔ جب سے آئے ہو میرے  پھوہڑ پن کا رونا روئے جا رہے ہو۔ کان پک گئے سنتے سنتے۔۔۔ بس کرو۔۔۔ ذرا دیر کو مجھے بھی گھر میں سکون سے بیٹھنے دو۔
سریش	:بس ہر وقت اپنے ہی سکون و آرام کی فکر لگی رہتی ہے تمہیں۔۔۔ !کبھی یہ بھی سوچا کہ پتی دن بھر کا تھکا ہارا گھر لوٹا ہے۔
اوشا	:اور میں کیا دن بھر پھولوں کی سیج پر لیٹی آرام کرتی رہی۔ میں بھی دن بھر آفس میں کام کر کے تھکی ہاری لوٹی ہوں۔
سریش	:بس ذرا سی بات ہوئی کہ تم نے آفس کے کام کا طعنہ دیا۔ ناری کا پہلا کرتویہ پتی کی سیوا ہے۔ میری سیوا تمہیں کرنی ہی ہو گی!نوکری کر رہی ہو تو اس کا یہ مطلب نہیں کہ میرے  سر پر بیٹھنے کی کوشش کرو۔۔۔ کیوں کر رہی ہو نوکری۔۔۔؟چھوڑ دو!
اوشا	:نوکری بھی تمہارے گھرکے لیے ہی کر رہی ہوں۔ یہ جو اوپر کی ٹیپ ٹاپ نظر آ رہی ہے وہ سب میری نوکری کی بدولت ہی توہے۔ ایک پیسہ بھی تو میں اپنے اوپر خرچ نہیں کرتی۔۔۔ جتنی تنخواہ ملتی ہے یا تو تم لے لیتے ہو یا گھر میں خرچ ہو جاتی ہے۔
سریش	:اور یہ ہر مہینے میکے جو منی آرڈر جاتے ہیں وہ پیسہ کہاں سے آتا ہے؟
اوشا	:بھگوان سے ڈرو سریش!تین سال سے نوکری کر رہی ہوں۔۔۔ ایک پیسہ بھی اپنے میکے والوں کو نہیں دیا۔ اب پہلی بار چھوٹے بھائی کی فیس دینے کے لیے پچھلے مہینے دو سو روپئے بھیج دیے تو تم اس کا طعنہ دینے بیٹھ گئے۔!
سریش	:سچ بات جوہے وہ تو کہی ہی جائے گی، تم اسے طعنہ کہو یا جو چاہو کہہ لو۔۔۔۔ تم اگر نوکری کر رہی ہو تو میری اجازت سے۔ تمہاری پوری تنخواہ پر میرا حق ہے۔۔۔ تمہارے مفت خورے باپ بھائی کا نہیں !
اوشا	:(بے حد بگڑ کر) تم آج آپے میں نہیں ہو۔ پہلے تو آتے ہی مجھے برا بھلا کہنا شروع کیا۔ اب میرے  باپ بھائی کو گالی دے رہے ہو۔۔۔ اپنا اپمان تو خیر میں زہر کا گھونٹ پی کر سہہ لوں گی۔ لیکن اپنے باپ، بھائی کا اپمان نہیں سہہ سکتی۔۔۔ بس آخری بار کہہ رہی ہوں کہ ہوش میں آؤ ورنہ میری بھی زبان کھل جائے گی۔۔۔ !
سریش	:زبان کھول کر تو دیکھو۔۔۔ !گدی سے نہ کھینچ لی تو سریش نام نہیں۔
	(اوشا چائے کی پیالی اٹھا کر اندر چلی جاتی ہے۔ سریش اسے سنانے کے لیے زور زور سے چیخ چیخ کر بولتا ہے۔)
سریش	:مجھے سمجھا کیا ہے تم نے !۔۔۔ ایک تو بے تحاشا پیسہ لٹا رہی ہو اور منع کرو تو لڑنے آتی ہو۔
	(کوئی باہر کا دروازہ کھٹکھٹاتا ہے۔)
	ہونہہ۔۔۔ !کہنے لگیں زبان کھل جائے گی۔ کوئی مذاق ہے۔ 
	(دروازہ پھر کھٹکھٹایا جاتا ہے۔ سریش بے حد چڑ کر اٹھتا ہے اور بڑبڑاتا ہوا جا کر دروازہ کھولتا ہے۔)
	ارے کو ن ہے بھئی۔۔۔؟
	(دروازے پر ایک آدمی بڑا سا گٹھا لیے کھڑا ہے۔)
سریش	:کون ہو تم۔۔۔ کیا چاہئے؟
ساڑی والا	:ہم ساڑی والا ہے ساب!۔۔۔ بائی ہم کو بولا تھا کہ ہینڈلوم کا ساڑی ہوئیں گا تو لانے کا۔ بوت اچھا ساڑی ہے ساب۔۔۔ ایک دم نیا ڈیجائن۔۔۔ !
سریش	:نہیں نہیں ہمیں نہیں چاہئیں ساڑیاں واڑیاں۔۔۔ !
ساڑی والا	:تم کو نئی ساب۔۔۔ !بائی کو مانگتا ہے ساڑی۔۔۔ پرسوں ہم باجو کا بلڈنگ میں آیا تھا۔ بائی ہم کو بولا ادر آنے کا۔ بلڈنگ کا ایڈریس دیا ہم کو۔۔۔ کر کے آج ہم ادر آیا۔
سریش	:تم سے کہا نا کہ جاؤ یہاں سے۔ کوئی ساڑی واڑی نہیں لینی ہے۔ (دروازہ دھڑ سے بند کر دیتا ہے۔۔۔ پکارتا ہے ) اوشا!۔۔۔ اوشا!!۔۔۔ 
اوشا	:(ساڑی کے پلو سے ہاتھ پونچھتی ہوئی آتی ہے۔ تیوری پربل ڈال کر بڑی بے زاری سے پوچھتی ہے )اب کیا آفت آ گئی۔۔۔؟
سریش	:آ ہی جاتی۔ وہ تو یہ کہو کہ میں نے ٹال دی۔۔۔ یہ ہینڈلوم کی ساڑی والے کو تم نے بلایا تھا؟
اوشا	:ہاں۔۔۔ کہاں ہے وہ۔۔۔؟
سریش	:میں نے چلتا کر دیا!
اوشا	:کیوں۔۔۔ تمہیں کیا تکلیف تھی اس سے؟بلایا میں نے تھا۔۔۔ ! کم سے کم مجھ سے پوچھ تولیا ہوتا۔
سریش	:کیا کرتا پوچھ کر۔ مجھے معلوم ہے کہ تمہیں ساڑی واڑی کی کوئی ضرورت نہیں۔ پانچ سال شادی کوہو گئے۔ دو بچوں کی ماں بن گئیں۔ اب آخر کیا ضرورت سے نئے نئے سنگھار پٹار کی۔۔۔ !
اوشا	:(بے زاری سے سر ہلا کر، گہرا سانس لیتی ہے۔ ایک کرسی پر گر جاتی ہے )سنگھار کی ضرورت نہیں۔ تن ڈھانکنے کی توہے۔!ان پانچ برسوں میں ایک پیسے کی چیز تم نے لا کر نہیں دی۔ اپنے میکے سے جو کپڑے ساتھ لائی تھی اب تک پہنتی رہی۔ آخر کب تک ایسے کام چلے گا۔۔۔ گھر میں بیٹھی ہوتی تو خیر پیوند لگا کر گزارا کر لیتی۔ لیکن آفس یہ دھجیاں لپٹ کر کیسے جاؤں۔۔۔؟
سریش	:تم تو مجھے برباد کرنے پر تلی ہو۔۔۔ کبھی میکے منی آرڈر جا رہا ہے۔ کبھی ساڑیاں خریدی جا رہی ہیں۔
اوشا	:(بے حد غصے میں چلا کر) بس بس۔۔۔ بہت ہو گیا۔۔۔ اب میں برداشت نہیں کر سکتی۔ کان کھول کر سن لو۔ میں اپنی تنخواہ کا جو چا ہوں کروں۔ تمہیں اعتراض کا کوئی حق نہیں۔۔۔ سن لو!۔۔۔ آج کے بعد تم نے اس سلسلے میں کچھ کہا تو اچھا نہیں ہو گا۔ میرا پیسہ ہے۔میرا۔۔۔ میرا۔
	(رونا شروع کر دیتی ہے۔)
	(دروازہ دھڑدھڑایا جاتا ہے۔)
ایک آواز	:ارے بھئی شریمان سریش جی ہیں گھر میں؟۔۔۔ ہم لوگ آئیں؟
	(سریش اوشا کو اندر کی طرف دھکا دیتا ہے۔ دانت کچکچا کر دبی آواز میں بولتا ہے۔)
سریش	:اندر جاؤ۔۔۔ کالا منہ کرو۔۔۔ جاؤ۔۔۔ !(زور سے ) آ رہا ہوں بھائی۔۔۔ ابھی آیا۔
	(جا کر دروازہ کھولتا ہے۔)
سریش	:آئیے آئیے اجیت صاحب۔۔۔ پدھاریے۔۔۔ اوہو! رما بھابھی بھی ہیں۔۔۔ نمستے۔۔۔ آج کدھر سے چاند نکل آیا۔ ہم غریبوں کی کیسے یاد آ گئی۔۔۔ !
اجیت	:ارے بھئی ایک جگہ سے چار ٹکٹ مل گئے ہیں۔ پکچر کے۔!سوچا تم دونوں کو ساتھ لے لیں۔۔۔ بولو چل رہے ہو؟
سریش	:اچھا بیٹھو تو سہی۔۔۔ !بیٹھے بھابھی جی۔ ابھی تو بہت وقت ہے۔ سوچتے ہیں جائیں کہ نہ جائیں۔۔۔ کیوں ڈارلنگ کیا خیال ہے؟ ارے کہاں چلی گئیں بھئی! اوشا۔۔۔ اوشا۔۔۔ ابھی تو یہیں تھی۔ آپ لوگوں کے آنے کا سن کر چائے لانے چلی گئی ہو گی۔جواب نہیں ہے صاحب ہماری اوشا کا۔۔۔ !
اجیت	:ارے ارے چائے وائے کی ضرورت نہیں ہے بھئی۔ چائے توہم پی پلا کر آ رہے ہیں۔۔۔ بلا لو بھابھی کو۔(پکارتا ہے ) بھابھی جی۔۔۔ اوشا بھابھی!
اوشا	:(اندر سے جواب دیتی ہے ) آ رہی ہوں بھائی صاحب!
سریش	:اور سناؤ۔ کہاں سے مار لائے یہ ٹکٹ؟
اجیت	:وہ جیوتی تھیٹر کا مالک ہے نا۔ اس کا ایک کام میں نے کروا دیا۔ بس آ گیا صبح گھر پر ٹکٹ لیے۔
	(اوشا ناشتے کی ٹرے لیے آتی ہے۔)
اوشا	:نمستے بھائی صاحب۔۔۔ نمستے رما بھابھی۔۔۔ فرمائیے بھائی صاحب کیا کہہ رہے تھے آپ؟
اجیت	:لیجئے۔ اب کہنے کو رہا ہی کیا ہے؟ہم تو چائے تک کو منع کر رہے تھے اور  آپ ناشتے کی ٹرے سجائے لیے چلی آ رہی ہیں۔۔۔ !
اوشا	: آپ لوگوں کے آنے سے بس تھوڑی ہی دیر پہلے سریش آفس سے آئے ہیں۔ ان کے لیے ناشتہ تیا رہی تھا۔ بس اسی میں اور تھوڑا سا بڑھا کر لے آئی۔ لیجئے آپ لوگ ناشتہ کیجئے۔ میں بس ابھی چائے بنا کر لائی۔
سریش	:ارے نہیں نہیں ڈارلنگ۔۔۔ کیا غضب کرتی ہو۔۔۔ بس تم یہاں آرام سے بیٹھو۔ اجیت اور رما بھابھی کی خاطر مدارت کرو۔ چائے میں بنا کر لاتا ہوں۔
رما	: آپ۔۔۔؟بھائی صاحب آپ چائے بنائیں گے ! آپ کو آتی ہے چائے بنانی؟
سریش	:کیوں نہیں۔۔۔ آج کل کا زمانہ ہی ایسا ہے کہ عورت اور مرد دونوں کو ہر کام آنا چاہئے۔ پھر اوشا بے چاری بھی تو آفس سے تھکی ہاری آئی ہے۔۔۔ لیجئے آپ لوگ ان سموسوں سے انصاف کیجئے۔ میں دو منٹ میں چائے لایا۔
رما	:(ٹھنڈا سانس بھرکر) کتنی خوش قسمت ہو اوشا تم! کاش دنیا کے سارے پرش ایسے ہی سمجھدار اور پتنی کا خیال کرنے والے ہوتے۔۔۔ جیون کتنا سکھی۔ کتنا مدھر ہو جاتا۔!
اجیت	:کر لو۔۔۔ کر لو۔۔۔ سریش کی تعریف کے پردے میں جی بھرکے ہماری برائی کر لو۔ لیکن بھئی ہم پر کوئی اثر ہونے والا نہیں ہے۔ ہم نے تو شادی ہوتے ہی تمہیں بتا دیا تھا کہ گھر کا کام دھندا نہ ہم نے کبھی کیا نہ اب کرنے کا پروگرام ہے۔۔۔ سوچ سمجھ کر نوکری کرنے گھر سے نکلنا۔۔۔ !
رما	:میں نہ تو شکایت کر رہی ہوں اور نہ تمہاری برائی۔۔۔ صرف اوشا کی قسمت پر رشک کر رہی ہوں۔۔۔ سچ مچ اوشا کتنا اچھا لگتا ہو گا تمہیں۔۔۔ جب آفس سے آ کر پرس ایک طرف ڈال کر مزے سے پیر پھیلا کر بیٹھ جاتی ہو گی تم۔۔۔ اور بھائی صاحب چائے لا کر پلاتے ہوں گے !
اوشا	:(زور سے لمبا سانس کھینچ کر) ہوں۔۔۔ یہ حلوہ تولو۔
اجیت	:ادھر لائیے بھابھی جی۔۔۔ حلوے کے اصلی قدردان توہم ہیں۔ اوہو! گاجر کا حلوہ ہے۔ ارے رما تم بھی کبھی ایسی اچھی اچھی چیزیں پکا کر ہمیں کھلایا کرو۔ سریش میرا یار ہے بڑا خوش قسمت!
	(سریش چائے کی ٹرے لیے داخل ہوتا ہے۔)
سریش	:کیوں بھئی یہ ہمارا کیا ذکر ہونے لگا۔۔۔؟
اجیت	:ارے یار تمہاری خوش قسمتی پر رشک کر رہا تھا کہ اوشا بھابھی جیسی سگھڑ پتنی تمہیں ملی ہے۔
سریش	:ہاں اس میں تو شک نہیں۔۔۔ ہم بھی بھگوان کے بہت شکرگزار ہیں کہ اس نے ہمیں اوشا جیسی پتنی دی۔Come on Usha darling - give me a sweet smile! 
رما	:ارے اوشا!۔۔۔ بھائی صاحب تمہاری اتنی تعریف کر رہے ہیں اور تم پتھر کی مورتی کی طرح چپ چاپ بیٹھی ہو۔۔۔ !بھگوان کی قسم اگر کسی دن اجیت اس کی ایک فیصد تعریف بھی میری کر دیں تو میں اٹھ کر خوشی سے ناچنے لگوں۔۔۔ !
اجیت	:اطمینان رکھیے وہ دن کبھی نہیں آئے گا۔۔۔ !
رما	:وہ تو مجھے معلوم ہے۔۔۔ اگر میرے  نصیب اچھے ہوتے تو تم جیسے ناقدرے کے پلے کیوں باندھی جاتی!
اجیت	:اپنے گنوں پربھی تو نظر ڈالو۔۔۔ تعریف کے قابل کوئی بات بھی ہو تم میں۔
سریش	:ارے۔ ارے۔۔۔ آپ لوگ توSerious  ہونے لگے۔ بھابھی پلیز۔ مذاق کو مذاق کی حد تک ہی رہنے دیجئے۔ اجیت Stop it !  کچھ تو سوچو۔ لیڈیز سے ایسی سخت زبان میں بات نہیں کی جاتی۔۔۔ Oh, no no رما بھابھی، پلیز رونے کا اسٹارٹ مت لیجئے۔ لیجئے چائے پیجئے۔۔۔ میں اتنی محنت سے بنا کر لایا ہوں۔ 
اجیت	:تو پھر چل رہے ہو نا پکچر۔۔۔؟
سریش	:ہاں ہاں کیوں نہیں۔ ضرور چل رہے ہیں Come on  اوشا! بس جلدی سے تیار ہو جاؤ۔۔۔ اور دیکھو وہ آسمانی رنگ والی ساڑی پہننا تاکہ اس کے بیک گراؤنڈ میں تمہارا چاند سا چہرہ اور چمک اٹھے۔
اوشا	:(ناگواری سے دوسری طرف چہرہ موڑ لیتی ہے ) آپ لوگ چلے جائیے میرا موڈ نہیں ہے پکچر دیکھنے کا!
اجیت	:ارے واہ، یہ کیسے ہو سکتا ہے۔۔۔ ! آپ کو چلنا ہی پڑے گا۔رما تم سمجھاؤ نا۔۔۔ اوشا بھابھی کو۔
رما	:ہاں بھئی اوشا۔۔۔ تمہارے بغیر مجھے تو بالکل مزا نہیں آئے گا۔ یہ دونوں آپس میں باتیں کریں گے۔ مجھے پکچر پر کوئی Comment  کرنا ہوا تو میں کس سے کہوں گی؟
سریش	:اور پھر ڈارلنگ۔۔۔ مدت سے تمہاری کوئی آؤٹنگ بھی تو نہیں ہوئی۔۔۔ بس آفس سے گھر۔ گھر سے آفس۔۔۔ انسان کو آخر سیر و تفریح کی بھی ضرورت ہوتی ہے۔
رما	:Come on Usha be a Sport!  اب سب کہہ رہے ہیں تو تمہیں ماننا ہی چاہئے۔۔۔ اٹھو تیار ہو جاؤ۔
	(اوشا اٹھ کر کھڑی ہو جاتی ہے۔)
رما	:ہاں یہ ہوئی نا بات!
	(کوئی دروازہ کھٹکھٹاتا ہے۔ سریش اٹھ کر دروازہ کھولتا ہے۔)
سریش	:نمستے چاچی جی۔۔۔ آئیے بیٹھئے۔
چاچی	:نہیں بھیا بیٹھنے نہیں آئی۔ ذرا کھڑے کھڑے اوشا سے کام تھا۔ مجھے نہیں معلوم تھا کہ تمہارے گھر مہمان بیٹھے ہیں۔ معاف کرنا تم لوگوں کو ڈسٹرب کیا میں نے !
سریش	:کمال کرتی ہیں آپ بھی۔!اس میں ڈسٹرب کرنے کی کیا بات ہے۔۔۔ اور پھر یہ دونوں مہمان نہیں ہیں۔ گھر ہی کے آدمی سمجھئے انھیں بھی۔ یہ میرا دوست اجیت، یہ اس کی پتنی رما۔۔۔ اور بھئی یہ ہیں ہماری چاچی۔ (اجیت اور رما نمستے کرتے ہیں ) چاچی ہماری ہی بلڈنگ میں رہتی ہیں نیچے کے فلور پر۔۔۔ کہیے چاچی کیا سیوا کروں آپ کی؟
چاچی	:اوشا کہاں ہے۔۔۔؟
سریش	:ہم لوگ ذرا باہر جا رہے ہیں۔ اوشا تیار ہو رہی ہے۔ مجھ سے کہیے کیا کام ہے؟
چاچی	:تم لوگ باہر جانے کو تیار بیٹھے ہو۔ ایسے وقت مجھے اپنا کام بتاتے ہوئے برا تو لگ رہا ہے مگر مجبوری ہے اس لیے کہتی ہوں۔
سریش	:ہاں ہاں کہیے !
چاچی	:ہمارے گھر میں چائے کی پتی ختم ہو گئی ہے۔ اس وقت گھر میں کوئی ہے نہیں کہ دکان سے منگوا لوں۔۔ !
سریش	:تو کیا ہوا۔۔۔ یہاں سے لے جائیے۔۔۔ اوہو!یاد آیا۔ چائے کی پتی تو ہمارے یہاں بھی ختم ہو گئی ہے۔ اوشا سامنے والے فلیٹ سے مانگ کر لائی تھی۔۔۔ دیکھتا ہوں اس میں سے بچی ہو گی تو آپ کولا دیتا ہوں۔
چاچی	:نہیں بھیا رہنے دو۔ اب اس میں سے کیا بچی ہو گی۔ پتھر پڑیں میری یاد پر۔ضروری چیزیں منگوانا بھول جاتی ہوں۔۔۔ پھر اس طرح لوگوں کے دروازے پر جانا پڑتا ہے مانگنے۔
سریش	:ارے ارے چاچی ایسی باتیں کیوں سوچنے لگیں آپ؟آخر پڑوسی ہوتے کس لیے ہیں۔۔۔؟وقت پر ایک دوسرے کے کام نہ آئے تو پھر زندگی کس کام کی؟اپنے لیے جیے، اپنے لیے مرے۔۔۔ 
چاچی	:کتنے اونچے وچار ہیں تمہارے۔ تمہاری جگہ کوئی اور ہوتا تو کم سے کم دل میں ضرور کہتا کہ سامان منگا کر کیوں نہیں رکھتیں۔۔۔ پھوہڑ ہیں۔ گرہستی کا ڈھنگ نہیں آتا۔
سریش	:ارے چاچی گرہستی میں تو یہ سب چلتا ہی رہتا ہے۔ کبھی کچھ ختم ہوا۔ کبھی کچھ۔ اب بے چاری گرہستن کیا کیا یاد رکھے۔
چاچی	:اچھا تو میں چلوں۔۔۔ !
سریش	:اچھا چاچی نمستے۔۔۔ (پکارتا ہے ) ارے بھئی اوشا۔۔۔ آ بھی چکو۔۔۔ ! تمہاری راہ دیکھتے دیکھتے تو آنکھیں پتھرا گئیں۔۔۔ کیوں رما بھابھی۔ پکچر کے بعد وہیں کسی ریسٹوران میں رات کا کھانا کیسا رہے گا۔۔۔؟
رما	:اوہ بھائی صاحب! آپ نے تو میرے  منہ کی بات چھین لی۔ اجیت کے ڈر سے میں کہہ نہیں رہی تھی۔ مگر دل میں میرے  یہی تھا۔۔۔ اور ایک بات۔۔۔ !
اجیت	:ابھی کچھ باقی ہے۔۔۔؟
رما	:وہیں تھیٹر کے پاس ہینڈلوم کے کپڑوں کی نمائش ہو رہی ہے۔ پکچر کے بعد پہلے وہاں جائیں گے پھر کھانا کھائیں گے۔
سریش	:ضرور ضرور۔
اجیت	:مروا دیا یار بے موت!
سریش	:کیوں؟۔۔۔ کیوں؟
اجیت	:ارے بھیا۔ دو دو عورتیں ساتھ ہیں۔ کیا یہ نمائش سے خالی ہاتھ واپس آئیں گی۔۔۔؟اگر یہ پروگرام ہے تو میں نہیں چلتا۔۔۔ ! میری جیب اتنا بوجھ نہیں سہار سکتی۔۔۔ !
سریش	:اچھے کپڑے پہننا ہر عورت کا پیدائشی حق ہے۔ اگر رما بھابھی نے ایک آدھ ساڑی خرید لی تو دیوالیہ تو نہیں نکل جائے گا۔ ارے میاں دونوں کما رہے ہوenjoy life, eat drink and be merry  رما بھابھی کے ساتھ اوشا بھی ایک آدھ ساڑی خرید لے گی۔ بہت دن سے اس نے بھی شاپنگ نہیں کی ہے۔
	(اوشا داخل ہوتی ہے۔ کپڑے نہیں بدلے، اسی حالت میں ہے۔)
رما	:وہ آ گئی اوشا۔۔۔ اوشا!really you are lucky!  تمہیں تو دن رات بھائی صاحب کی پوجا کرنی چاہئے۔ ارے تم نے ساڑی نہیں بدلی۔ اسی حال میں چلو گی؟
اوشا	:سوری رما۔۔۔ !میرے  سر میں بے حد درد ہو رہا ہے۔تم سب کے اصرار پر میں تیار ہونے تو لگی تھی لیکن آج میرا موڈ ایسا ہو رہا ہے کہ میں جانتی ہوں کچھ مزہ نہیں آئے گا پکچر میں۔۔۔ بلاوجہ ساتھ چل کے تم سب کا مزہ کیوں کرکرا کروں۔ میری مانو تم لوگ چلے جاؤ۔ سریش کا دل چاہے تو وہ بھی چلے جائیں۔ میں گھر پرہی آرام کرنا چاہتی ہوں۔
سریش	:ارے ارے۔ کہیں ایسا بھی ہو سکتا ہے کہ تمہارے سر میں درد ہو اور میں پکچر دیکھنے چلا جاؤں۔۔۔ !impossible  لاؤ میں سرد با دوں۔ بام کہاں ہے۔ ذرا سا مل دوں۔
اوشا	:سریش پلیز۔۔۔ مجھے تنگ نہ کرو۔ معمولی درد ہے۔ تم ان لوگوں کے ساتھ پکچر چلے جاؤ۔
رما	:بھائی صاحب ایسا کیجئے کہ آپ اور اجیت پکچر چلے جائیے۔ میں اور اوشا یہاں بیٹھ کر گپ بازی کریں گے۔ پکچر کے بعد  آپ لوگ یہاں آ جائیے پھر ہمیں کسی ریسٹوران میں لے چلیے اور شاندار ڈنر کھلائیے !
اجیت	:ہاں یہ ٹھیک ہے۔
سریش	:نہیں بھئی بالکل غلط ہے۔۔۔ ہم تو اپنی جان بہار کے بغیر پکچر تو کیا سورگ میں بھی نہیں جائیں گے۔!!
اوشا	:(بے حد بے زاری سے ) سریش بھگوان کے لیے بس بھی کرو۔
سریش	:او، کے۔ اوکے ڈارلنگ۔۔۔ اگر تمہارا یہی حکم ہے تو تابعدار کو انکار کی مجال نہیں۔۔۔ چلو بھئی اجیت۔۔۔ اب توجانا ہی پڑے گا۔
رما	:آتے آتے ہم دونوں کے لیے میٹھے پان لیتے آئیے گا۔
اجیت	:تمہاری فرمائشوں کی فہرست کبھی ختم بھی ہو گی یا نہیں؟
سریش	:ضرور لائیں گے بھئی ضرور۔۔۔ اوشا تمہارے لیے کچھ ڈارلنگ؟
اوشا	:No, Thanks! 
سریش	:اچھا تو ہم چلیں۔۔۔ بائی۔بائی۔
	(سریش اور اجیت چلے جاتے ہیں۔)
رما	:آؤ اوشا میں تمہارا سر دبا دوں۔
اوشا	:نہیں رما۔ درد تو اتنا زیادہ نہیں ہے کہ دبانے کی ضرورت پڑے۔ اصل میں آج موڈ کچھ خراب سا ہو رہا ہے۔
رما	:حد ہے بھئی! موڈ میرا بگڑنا چاہئے۔۔۔ اجیت کو دیکھو۔ بات بات میں میرے  خلاف بولتے ہیں۔ کبھی جو ڈھنگ سے بات کریں۔ تمہارا موڈ بگڑنے کی تو کوئی وجہ سمجھ میں نہیں آتی۔
اوشا	:سمجھ میں نہ ہی آئے تو اچھا ہے۔!
رما	:کیا مطلب۔۔۔؟
اوشا	:کچھ نہیں۔۔۔ !
رما	:بھائی صاحب کتنے اچھے ہیں۔ کتنا تمہارا خیال رکھتے ہیں۔ کتنی عزت کرتے ہیں تمہاری! تمہیں اپنے بھاگیہ کو سراہنا چاہئے۔۔۔ تمہاری جگہ میں ہوتی تو گھرکی چھت پر چڑھ کر پکار پکار کر ساری دنیا کو بتاتی کہ میرا پتی کیسا ہے۔۔۔ !
اوشا	:(اداس سی مسکراہٹ کے ساتھ) کبھی کبھی میرا بھی جی چاہتا ہے۔ 
رما	:کیا۔۔۔؟
اوشا	:کہ دنیا کو بتا دوں کہ ہاتھی کے دانت کھانے کے اور ہوتے ہیں دکھانے کے اور ۔۔۔ !
	(رما حیران نظروں سے اوشا کو دیکھ رہی ہے۔)
	۔۔۔ پردہ۔۔۔ 
***
ماخذ: ’’سوچ لیجئے ‘‘
سلیقہ کتاب گھر
۱۴/۱۵۶۰، جان محمداسٹریٹ
پونہ۔
 
نورالعین علی

منزل ہے کہاں تیری

کردار	:
کمل
سریتا
اجے کمار
شرد
ماں 
پرکاش
چپراسی
 منظر	:(اسٹیج تین حصوں میں تقسیم کیا جائے۔ جس حصہ کا منظر ہو وہاں روشنی ہو اور باقی دو حصے اندھیرے میں ہوں۔
پہلا حصہ	:آفس کا ایک کونا۔ دو میزیں۔۔۔ ایک پر ٹائپ رائٹر اور کچھ کاغذات، دوسری پر فائلیں۔ دو کرسیاں۔
	پہلے، تیسرے اور پانچویں منظر میں یہ حصہ روشن رہے گا۔
دوسرا حصہ	:آفس کے پاس اجے کمار کا کمرہ۔ ایک بڑی سی میز۔ اس پر ٹیلی فون۔ کاغذات، قلم دان وغیرہ۔ آرام دہ کرسی۔ سامنے اور دو کرسیاں۔
	دوسرے منظر میں یہ حصہ روشن رہے گا۔
تیسرا حصہ	:کمل کے گھر کا کمرہ۔ ایک طرف لکڑی کی دو کرسیاں، ایک کا ہتھا ٹوٹا ہوا۔ میز پر کچھ کتابیں۔ ڈبے اور ایسا ہی سامان بے ترتیب پڑا ہے۔ ایک کونے میں بان کی چارپائی پر ملگجا سا بستر ہے۔
	چوتھے منظر میں یہ حصہ روشن رہے گا۔)

	پہلا منظر
	(کمل ٹائپ کر رہی ہے۔ دوسری میز پر سریتا ایک فائل پڑھ رہی ہے۔ ایک کاغذ پر کچھ لکھتی جاتی ہے۔ شرد آتا ہے۔)
شرد	:کمل جی۔ نمستے۔ کیسی ہیں آپ؟
کمل	:(ٹائپ رائٹر پرسے نظریں ہٹائے بغیر) نمستے۔ اچھی ہوں۔
شرد	:کمل جی۔ آپ مجھے ذرا سا ٹائم دے سکیں گی؟
کمل	:میں۔۔۔؟ آپ کو ٹائم دوں۔۔۔؟کس لیے۔۔۔؟
شرد	:ایک کام ہے آپ سے۔
کمل	:کہیے۔
شرد	:ذرا امپورٹنٹ بات ہے۔ آپ ٹائپنگ بند کریں اور دھیان سے سنیں تو کہوں۔
کمل	:ٹائپنگ کرتے ہوئے بھی میں دھیان سے سن سکتی ہوں۔
شرد	:اچھا خیر۔۔۔ یہی سہی۔۔۔ دیکھئے بات یہ ہے کہ اگلے مہینے شرماجی ریٹائر ہو رہے ہیں۔
کمل	:مجھے بھی معلوم ہے۔
شرد	:جی ہاں۔ آپ کوتو معلوم ہونا ہی ہے۔ آخر آپ باس کی پی اے ہیں۔
کمل	:(ذرا چڑ کر زور سے بولتی ہے ) باس کی پی اے ہونے سے اس کا کیا تعلق۔ پورے آفس کو معلوم ہے یہ بات!
شرد	:ارے ارے آپ تو ناراض ہونے لگیں۔ میں نے تو یونہی کہہ دیا تھا۔ اصل بات تو کچھ اور ہے۔
	(کمل جواب نہیں دیتی۔ ٹائپ کر رہی ہے۔)
شرد	:تو بات یہ ہے کمل جی۔(کمل ٹائپنگ میں مصروف ہے ) آپ سنتی تو ہیں نہیں۔ ٹائپنگ کیے جا رہی ہیں۔
کمل	:(ٹائپ رائٹر پرسے انگلیاں ہٹا کر، بہت بے زاری سے )اچھا لیجئے بند کر دی ٹائپنگ۔ اب جلدی سے جو کچھ کہنا ہے کہہ دیجئے۔ مجھے بہت ضروری لیٹر ٹائپ کر کے ابھی باس کولے جا کر دینا ہے۔
شرد	:جی بس وہی تو کہہ رہا ہوں کہ جب آپ باس کے پاس جائیں تو۔۔۔ (رک جاتا ہے۔ ادھر ادھر دیکھ کر راز داری کے انداز میں کرسی سے ذرا آگے کھسک کر کمل کی طرف جھک جاتا ہے۔ کمل ناگواری سے پیچھے سرک جاتی ہے )۔۔۔ جب آپ باس کے پاس جائیں تو ذرا سی میری سفارش کر دیجئے گا۔
کمل	:کیا کہہ رہے ہیں آپ؟۔۔۔ کس بات کی سفارش کروں آپ کی؟
شرد	:یہی کہ شرما جی کے بعد سب سے سینئر میں ہوں۔ اس لیے ان کی پوسٹ مجھے ملنی چاہئے۔
کمل	:کیا باس کو یہ بات نہیں معلوم؟
شرد	:معلوم توہے۔ لیکن۔۔۔ 
	(رک کر ادھر ادھر دیکھتا ہے۔ کمل پھر ٹائپنگ شروع کر دیتی ہے۔)
شرد	:پلیز آپ ٹائپنگ بند کر دیجئے۔ میرے  کیریئر کا سوال ہے۔
کمل	:(ٹائپنگ روک کر) آپ کی سینیارٹی سے میرا کوئی تعلق نہیں اور نہ آپ کے کیریئر کے سوال کا جواب میرے  پاس ہے۔
شرد	:دھیرے بولیے۔ دھیرے۔ دیواروں کے بھی کان ہوتے ہیں۔
کمل	:(بے حد بے زاری سے ) بھگوان کے لیے۔ جو کچھ کہنا ہے کہہ ڈالئے جلدی سے اور مجھے کام کرنے دیجئے۔
شرد	:تو میں یہ کہہ رہا تھا کہ ویسے تو میں سب سے سینئر ہوں مگر کچھ سال پہلے کیش کے معاملے میں ذرا سی غلطی ہو گئی تھی۔۔۔ باس بے حد ناراض تھے۔ مجھے نوکری سے نکالنے کو تیار ہو گئے تھے لیکن آپ سے پہلے جو باس کی پی اے تھیں انھوں نے میری سفارش کی تو میری نوکری بچ گئی۔ کمل	:اور اب آپ چاہتے ہیں کہ میں آپ کی سفارش کروں تاکہ آپ کا پرموشن ہو جائے۔
شرد	:(ہاتھ جوڑ کر) جی یہی۔۔۔ بس یہی!
کمل	:لیکن آپ نے یہ کیسے سمجھ لیا کہ باس میری بات مان لیں گے۔
شرد	:(بے حیائی سے ہنستا ہے ) ہینھ۔۔۔ ہینھ۔۔۔ ہینھ۔۔۔ مانیں گے جی۔ سو فی صدی مانیں گے۔
کمل	:(غصے میں زور سے بولتی ہے ) جی نہیں۔۔۔ باس میری بات نہیں مانیں گے اور نہ یہ بات میں ان سے کہوں گی۔
شرد	:(کھڑا ہو جاتا ہے ) دھیرے بولیے دھیرے۔ اچھا خیر میں جا رہا ہوں۔
	(چپراسی آتا ہے۔)
چپراسی	:بائی تم کو ساب بلاتا ہے۔
شرد	:تو میں چلوں؟
کمل	: آپ کی مرضی۔۔۔ چاہیں تو دن بھر یہیں کھڑے رہئے مجھے کیا!
	(شرد جاتا ہے۔ جاتے جاتے مڑ کر چپراسی کی طرف دیکھ کر آنکھ مارتا ہے پھر مسکراتا ہوا چلا جاتا ہے۔ سریتا فائل سے سر اٹھا کر شرد کی یہ حرکت دیکھ رہی ہے۔۔۔ پھر فائل پڑھنا شروع کر دیتی ہے۔)
کمل	:(سریتا کی طرف دیکھ کر) کس قدر بے ہودہ آدمی ہے۔
	(سریتا کوئی جواب نہیں دیتی۔)
چپراسی	:بائی۔۔۔ ساب بلاتا ہے۔
کمل	:سن لیا۔۔۔ سن لیا۔ بس یہ لیٹر ٹائپ کر لوں پھر۔۔۔ !
چپراسی	:نئی۔۔۔ ساب باہر جاتا ہے۔ تم کو ابھیچ بلاتا ہے۔
کمل	:اچھا بابا۔۔۔ تم چلو میں آ رہی ہوں۔
	(کمل کرسی پیچھے سرکا کر کھڑی ہو جاتی ہے۔ میز پرسے پرس اٹھا کر اس میں سے کنگھا نکال کر بالوں میں پھیرتی ہے۔ آئینہ میں دیکھتی ہے۔ سریتا کھنکارتی ہے۔ کمل آئینہ پرس میں رکھتے ہوئے سریتا کی طرف دیکھ کر ذرا دیر کو چپ چاپ کھڑی رہتی ہے پھر پرس بند کر کے ہاتھ میں لے کرباس کے کمرے کی طرف بڑھتی ہے۔ سریتا پھر کھنکارتی ہے۔ کمل مڑ کر اس کی طرف دیکھتی ہے۔ لاپرواہی سے سر جھٹک کر چلی جاتی ہے۔)
	(اسٹیج کے اس حصے میں اندھیرا ہو جاتا ہے۔)

	دوسرا منظر
کمل	:(دروازے پر کھڑے کھڑے پوچھتی ہے ) May I Come in Sir? 
اجے 	:Yes, Come in۔۔۔ میں ایک منٹ میں یہ فائل دیکھ کر تم سے بات کرتا ہوں۔
کمل	:جی اچھا!
	(اجے گھنٹی بجاتا ہے۔ چپراسی آتا ہے۔)
چپراسی	:جی ساب۔
اجے 	:بڑے بابو کو یہ فائل دے دو اور دیکھو اب کسی کو اندر مت آنے دینا۔ ہمیں کوئی ڈسٹرب نہ کرے۔
چپراسی	:جی ساب!
اجے 	:ہاں تو کمل بات یہ ہے کہ۔۔۔ ارے تم اب تک کھڑی ہو۔بیٹھو بھئی بیٹھو۔ ہاں تو وہ لیٹر جو میں نے ٹائپ کرنے کو دیا تھا پورا ہو گیا؟
کمل	:سوری سر!بس ذرا سا باقی ہے۔ ابھی کیے دیتی ہوں۔
اجے 	:Oh! Don't worry  اور بھئی یہاں میرے  اور تمہارے سوا ہے کون؟یہ سرور کا تکلف رہنے دو۔ میرا نام اجے ہے۔ مجھے اجے کہہ کر مخاطب کرو۔
کمل	: آپ کیسی بات کر رہے ہیں !
اجے 	:ٹھیک ہی تو کہہ رہا ہوں۔۔۔ اور یہ لیٹر ویٹر تو بہانہ تھا۔ میں نے دراصل یہ کہنے کو بلایا تھا کہ آج شام کو سنیما چلو گی؟
کمل	:سر!۔۔۔ اجے !۔۔۔ اصل میں بات یہ ہے کہ آج ذرا۔۔۔ وہ مجھے کچھ کام ہے۔۔۔ 
اجے 	:اس طرح ٹالو مت کمل!آج کتنے دن سے میں تمہیں کہیں ساتھ لے جانے کو کہہ رہا ہوں۔ تم انکار کیے جا رہی ہو۔ میں خوشامد کر رہا ہوں۔۔۔ تم راضی ہی نہیں ہوتیں، مجھ سے اتنی نفرت کیوں ہے؟
کمل	:نہیں یہ بات نہیں۔ اصل میں۔۔۔ 
اجے 	:ہاں ہاں کہو۔۔۔ رک کیوں گئیں؟
کمل	:اس طرح پکچر وغیرہ جانا کچھ اچھا نہیں لگتا۔
اجے 	:اس میں کیا برائی ہے۔ دن بھرکے کام کے بعد ذرا سی دیر کو تھکے ہوئے دماغ کو آرام پہنچانے کے لیے ذرا سا منورنجن، ذرا سی تفریح کسی کو کیا نقصان پہنچا سکتی ہے؟
کمل	:لیکن آپ اس کمپنی کے مالک ہیں۔ میں ایک معمولی سکریٹری۔۔۔  آپ کی نوکر۔۔۔ 
اجے 	:آفس کے وقت تک تو ہمارا مالک اور نوکر کا رشتہ ٹھیک ہے۔ مگر آفس بند ہونے کے بعد کیا تم مجھ سے ایک دوست کی طرح نہیں مل سکتیں؟
کمل	:دوست؟
اجے 	:ہاں کمل۔۔۔ دوست! تم میری سکریٹری کے طور پر چھ مہینے سے کام کر رہی ہو۔ میں نے تمہیں اور تم نے مجھے اچھی طرح دیکھا ہے۔۔۔ پرکھا ہے۔۔۔ اب اگر میں تمہاری طرف دوستی کا ہاتھ بڑھاؤں تو کیا تم یہ ہاتھ جھٹک دو گی۔۔۔ بولو۔۔۔ کمل۔۔۔ جواب دو!
کمل	:میری سمجھ میں کچھ نہیں آتا کہ کیا کہوں !
اجے 	:کچھ مت کہو وہو۔۔۔ بس آج شام میرے  ساتھ پکچر چلو۔اچھا پکچر کو مارو گولی۔ کہیں گھومنے چلیں گے۔۔۔ کسی جگہ بیٹھ کر باتیں کریں گے۔
کمل	:باتیں۔۔۔؟
اجے 	:ہاں !۔۔۔ باتیں۔ بہت سی باتیں۔ جو میں تم سے کرنی چاہتا ہوں۔۔۔ سننی چاہتا ہوں۔
کمل	:لیکن سر!
اجے 	:(اس کی بات کاٹ کر) پھروہی سر!کہو اجے۔۔۔ اجے !
کمل	:اچھا اجے ہی سہی۔۔۔ لیکن آفس کے بعد اگر کہیں گئے تو گھر لوٹنے میں دیر ہو جائے گی۔
اجے 	:تو گھر فون کر دوکہ آج آفس میں او ور ٹائم کے لیے رک گئی ہوں۔
کمل	:میرے  گھر فون نہیں ہے۔
اجے 	:تو پھر آج ذرا جلدی گھر چلی جاؤ اور کہہ دوکہ آج آفس واپس جا کر بہت کام کرنا ہے۔ رات کو دیر ہو جائے گی۔۔۔ واپسی کی فکر مت کرو۔ میں تمہیں گھر چھوڑ دوں گا۔
کمل	:اور آپ کے گھر والے؟ آپ کی مسز راہ دیکھیں گی۔
اجے 	:(اداس سی ہنسی کے ساتھ) میری مسز؟انھیں میری راہ دیکھنے کی فرصت کہاں ہے۔۔۔ ان کے لیے روپیہ، پیسہ، زیور، کپڑے، بال بچے، نوکر چا کر، ملنے جلنے والے اور بہت سی اسی طرح کی دلچسپی کی چیزیں ہیں۔۔۔ رہا میں !تو میں بس روپیہ بنانے کی مشین ہوں۔۔۔ !
کمل	:اوہ۔۔۔ !
اجے 	:ہاں کمل۔۔۔ میری پتنی نے آج تک مجھے سمجھنے کی کوشش ہی نہیں کی۔
کمل	:اور آپ نے۔۔۔؟
اجے 	:میری دنیا اور ہے۔ اس کی دنیا اور ۔۔۔ وہ کم پڑھی لکھی، پرانے خیالات کی عورت ہے۔ ہماری شادی ہوئے بیس برس ہو چکے ہیں اور ایسا لگتا ہے کہ اب ہمارے بیچ کچھ نہیں رہ گیا ہے۔
کمل	:لیکن سر!۔۔۔ اجے۔ اس طرح میرے  ساتھ آپ باہر وقت گزاریں گے تو دوری اور بڑھے گی۔۔۔ !
اجے 	:تم کتنی سمجھ دار ہو کمل!۔۔۔ کتنی اچھی!کتنی سوئٹ!تمہاری انھیں باتوں کی وجہ سے تو میں تمہاری طرف کھینچا چلا آ رہا ہوں۔
کمل	:لیکن یہ میری بات کا جواب تو نہیں ہوا۔
اجے 	:تمہاری بات کا جواب یہ ہے کمل، کہ میری شادی شدہ زندگی کی تم کوئی فکر مت کرو۔ اب میرا اپنی بیوی سے کوئی سمبندھ کوئی تعلق باقی نہیں رہا۔ 
کمل	:اور آپ کے بچے؟
اجے 	:بڑا لڑکا ٹیکنیکل ٹریننگ کے لیے امریکہ گیا ہوا ہے۔ اس سے چھوٹی لڑکی پیرس کی ایک آرٹ اکیڈمی میں پینٹنگ سیکھ رہی ہے۔ سب سے چھوٹا لڑکا یہیں ہے۔ نام کے لیے کالج جاتا تو ہے لیکن اپنا زیادہ وقت آوارہ گردی میں صرف کرتا ہے۔ پندرہ پندرہ دن ہم ایک دوسرے کی صورت تک نہیں دیکھتے۔ یہ ہے ہماری زندگی!
کمل	:لیکن پھر بھی میرا اس طرح آپ کے ساتھ گھومنا پھرنا کچھ اچھا نہیں لگے گا۔
اجے 	:اس میں برائی کیا ہے۔ میری افسردہ، اداس زندگی میں تمہاری وجہ سے خوشی کے چند لمحے، سکھ کی کچھ گھڑیاں آ جائیں گی۔۔۔ کیا یہ برا ہے۔۔۔؟
کمل	: آپ کے لیے تو برا نہیں مگر میرے  لیے؟
اجے 	:تمہارے لیے بھی برا نہیں ہے کمل۔۔۔ !اچھا!If you don't mind تم سے ایک پرسنل سوال پوچھوں؟
کمل	:پوچھئے۔!
اجے 	:تمہاری عمر اٹھائیس برس کی ہو گئی ہے۔ پچھلے برس سے نوکری کر رہی ہو۔ کب تک اپنے خاندان کے لیے اپنی زندگی۔۔۔ 
کمل	:(اس کی بات کاٹ کر)جی نہیں سر۔۔۔ !میرے  خاندان کو میری کمائی کی ضرورت نہیں ہے۔ نوکری تو میں اپنے شوق سے کر رہی ہوں !
اجے 	:اچھا!اپنے ہی شوق سے سہی۔ کیا نوکری ہی تمہاری زندگی کا مقصد ہے۔۔۔؟
کمل	:فی الحال تو اور کوئی پروگرام سامنے نہیں ہے۔
اجے 	:زندگی بہت مختصر ہے کمل۔۔۔ !اور اس مختصر سی زندگی میں خوشی کی گھڑیاں اور بھی تھوڑی ہیں۔ جو گھڑی بھی وقت تمہاری جھولی میں ڈال دے اس سے فائدہ اٹھا لو ورنہ یہ گھڑیاں نہ جانے کہاں کھو جائیں گی اور تمہارے ہاتھ پچھتاوے کے سوا کچھ نہ لگے گا۔
کمل	:سر!آج آپ نہ جانے کیسی باتیں کرنے لگے ہیں۔!میرا تو جی گھبرانے لگا۔۔۔ دل بہت اداس سا ہو گیا ہے آپ کی یہ باتیں سن کر!
اجے 	:اچھا ہے کہ تم بھی اتنی ہی اداس ہو جاؤ جتنا میں ہوں !پھر ہم دونوں مل کر اس اداسی کو دور کرنے کی کوئی تدبیر سوچیں گے۔
کمل	:میں تواب تک اپنی اس اداسی کو اچھی طرح سمجھ بھی نہیں سکی ہوں۔ اسے دور کرنے کی کیا تدبیر سوچوں گی!
اجے 	:میں تمہاری مدد کروں گا کمل!۔۔۔ بولو۔ آج شام کو کچھ وقت میرے  ساتھ گزارو گی؟سکھ کی کچھ گھڑیاں میرے  دکھی جیون کی خالی جھولی میں ڈالو گی؟بولو کمل۔۔۔ بولو!
کمل	:(آہستہ سے ) جی اچھا!
اجے 	۔:Good!۔۔۔ او کمل! مجھے یقین ہے کہ ہم دونوں بے حد خوش رہیں گے۔ I will make you happy! 
کمل	:(کرسی سے اٹھ کر کھڑی ہو جاتی ہے ) اچھا تو میں چلوں؟
اجے 	:ہاں ہاں۔ مجھے بھی باہر جانا ہے۔ شام کو پانچ بجے تیار رہنا!
	(کمل باہر جاتی ہے۔ اجے ٹکٹکی لگائے اسے دیکھتا رہتا ہے۔ اسٹیج پر اندھیرا ہو جاتا ہے۔۔۔ کچھ لمحے بعد اسپاٹ لائٹ آفس کے اسی کونے پر جہاں کمل اور سریتا بیٹھی ہیں۔)
	تیسرا منظر
	(سریتا فائل دیکھ رہی ہے۔ کمل آتی ہے۔ سریتا اس کے آنے کی آہٹ سنتے ہی پھر سے کھنکارنے لگتی ہے۔)
کمل	:کیوں سریتا کیا ہوا تمہیں۔۔۔؟جب میں باس کے چیمبر میں گئی اس وقت بھی تم کھانس رہی تھیں۔۔۔ کیاجب سے اب تک کھانس رہی ہو؟
سریتا	:ہاں، پورے پندرہ منٹ ہو گئے۔
کمل	:اچھا!تو آج کل گھڑی دیکھ کر کھانسا کرتی ہو؟
سریتا	:پھر اور کیا کروں؟آج کل تم باس کے پاس جا کر وقت اور جگہ سب کچھ بھول جاتی ہو!کسی کوتو وقت کا حساب رکھنا چاہئے۔
کمل	:Don't be silly!  کام وام کچھ کرتی ہو نہیں اور بیٹھی اس طرح وقت ضائع کرتی ہو۔
سریتا	:مجھے ٹالنے کی کوشش مت کرو کمل۔۔۔ میں بڑی سنجیدگی سے تم سے کچھ باتیں کرنی چاہتی ہوں۔
کمل	:تو کرو نا۔۔۔ کس نے منع کیا ہے۔
سریتا	:یہاں نہیں۔۔۔ لنچ ٹائم ہونے ہی والا ہے۔ چلو کسی ایسی جگہ چل کر بیٹھیں جہاں کوئی ہمیں ڈسٹرب نہ کرے۔(فائل بند کر کے کھڑی ہو جاتی ہے۔)آؤ چلیں۔
کمل	:ابھی سب لوگ لنچ کے لیے باہر چلے جائیں گے۔ باس خود باہر گئے ہیں۔ آدھے گھنٹے تک تو اس سے بہتر اور کوئی جگہ نہیں ہے۔ یہاں کوئی ہمیں ڈسٹرب نہیں کرے گا۔
سریتا	:(بیٹھ جاتی ہے ) چلو یہی سہی۔۔۔ آج یہیں کچھ منگا لیتے ہیں۔ (پکارتی ہے ) بابو راؤ۔۔۔ 
چپراسی	:جی بائی ساب!
سریتا	:دو چائے اور دو پلیٹ سینڈوچ لے آؤ۔
چپراسی	:جی بائی ساب!
	(چپراسی باہر جاتا ہے۔ کمل اور سریتا کی گفتگو کے دوران دو گلاسوں میں چائے اور سینڈوچ لا کر رکھ دیتا ہے۔ دونوں باتیں بھی کر رہی ہیں اور کھانا پینا بھی جاری ہے۔)
سریتا	:بات یہ ہے کمل کہ تم میری بڑی پیاری سہیلی، بڑی اچھی ساتھی ہو۔ اس لیے کہہ رہی ہوں کہ آج کل تم جو کچھ کر رہی ہو یہ ٹھیک نہیں ہے۔
کمل	:کیا مطلب ہے تمہارا؟
سریتا	:مطلب تم اچھی طرح سمجھ رہی ہو۔۔۔ کئی دن سے دیکھ رہی ہوں کہ تم جب بھی باس کے چیمبر میں گئی ہو پندرہ بیس منٹ سے پہلے باہر نہیں نکلتیں اور اس دوران میں بابو راؤ کسی کو اندر نہیں جانے دیتا۔
کمل	:تم تو بات کا بتنگڑ بنا رہی ہو سریتا! باس اس کمپنی کے مالک ہیں۔ میں ان کی سکریٹری۔۔۔ اگر مجھ سے کچھ کہنے کو وہ اپنے چیمبر میں بلا لیں تو اس میں عجیب بات کیا ہوئی؟
سریتا	:اس آفس میں کام کرنے والے بچے نہیں ہیں۔ کیا تم سمجھتی ہو کہ ہم سب بیوقوف ہیں؟
کمل	:بے وقوف کیوں ہوتے۔ ضرورت سے زیادہ عقل مند ہیں۔ دوسرے کے پھٹے میں پاؤں ڈالنے کے علاوہ اور کوئی کام نہیں رکھتے۔
سریتا	:نادانی کی باتیں مت کرو کمل!ہم سب نے دنیا دیکھی ہے۔ حالات کا کچھ اندازہ کر سکتے ہیں۔ اچھا سچ سچ بتاؤ۔ آج اتنی دیر تک باس سے کیا باتیں ہوتی رہیں؟
کمل	۔:انھوں نے آج شام مجھے اپنے ساتھ کہیں لے جانے کو کہا ہے۔
سریتا	:ابھی تک تو باس تمہیں اپنے چیمبر میں بلا کر باتیں کر لیتے تھے۔ آج شام ساتھ گزارنے کو کہا ہے۔ کچھ دن ریسٹوران میں بیٹھ کر کافی اور سمندر کے کنارے بیٹھ کر گپ شپ کرنے کے بعد آگے کی منزل آئے گی۔۔۔ اور ایک دن تم ان کے ساتھ رات گزارنے کو راضی ہو جاؤ گی!
کمل	:شٹ اپ سریتا!میری اتنی پرانی ساتھی ہو کر میرے  بارے میں ایسی باتیں کیسے سوچ سکتی ہو؟
سریتا	:میں اس لیے سوچ رہی ہوں کہ تم نے اپنی سوچ کے دروازے بند کر دئیے ہیں۔۔۔ ذرا سوچو کمل۔ یہ راستہ تمہیں کہاں لیے جا رہا ہے۔ تمہاری منزل کہاں ہے؟
کمل	:میری کوئی منزل نہیں ہے۔ راستہ جہاں لے جائے وہیں چلی جاؤں گی۔ (بھنا کر کھڑی ہو جاتی ہے ) آخر میں بھی انسان ہوں۔۔۔ میرے  بھی دل ہے۔۔۔ میں بھی زندگی سے کچھ چاہتی ہوں۔
سریتا	:کیا چاہتی ہو؟ اجے کمار کی رکھیل بننا؟
کمل	:(بے انتہا غصے کے ساتھ) سریتا۔۔۔ !
	(کرسی پر بیٹھ کر سر دونوں ہاتھوں سے تھام لیتی ہے۔)
سریتا	:کیوں !بگڑ کیوں گئیں؟کیا اجے کمار تم سے شادی کر رہا ہے؟
کمل	:(انکار میں سر ہلاتی ہے۔ کچھ بولتی نہیں )
سریتا	:ظاہر ہے۔ شادی تو اپنے برابر والے کسی امیر سیٹھ کی لڑکی سے ہی کی جاتی ہے۔۔۔ سکریٹری کے ساتھ تو صرف وقت گزارا جاتا ہے۔
کمل	:نہیں سریتا۔ یہ بات نہیں ہے۔
سریتا	:پھر اور کیا بات ہے؟
کمل	:وہ بہت دکھی ہیں۔ میرے  ساتھ سکھ کی کچھ گھڑیاں گزارنا چاہتے ہیں۔
سریتا	:کیوں؟بیوی کے ساتھ سکھ کی کچھ گھڑیاں نہیں گزاری جا سکتیں کیا؟
کمل	:ان کی بیوی نے کبھی انھیں سمجھنے کی کوشش ہی نہیں کی۔
سریتا	:ہونہہ!بیس پچیس برس کی شادی شدہ زندگی کے بعد اب کہتے ہیں کہ بیوی نے سمجھنے کی کوشش نہیں کی۔ دکھی ہیں۔۔۔ اور تم اتنی بیوقوف ہو کہ ان کی باتوں میں آ گئیں !
کمل	:اور کیا کرتی؟
سریتا	:تو گویا تم جان بوجھ کر خود دھوکا دے رہی ہو۔
کمل	:شاید تم ٹھیک کہہ رہی ہو۔
سریتا	:تمہیں اس سے ملے گا کیا؟
کمل	:مجھے آج تک زندگی سے کیا ملا ہے جواب ملنے نہ ملنے کی فکر کروں !
سریتا	:یہ تو غلط کہہ رہی ہو تم!زندگی نے تمہیں بہت کچھ دیا ہے۔ پڑھی لکھی ہو، تندرست ہو، قبول صورت ہو، اچھی نوکری ہے، تنخواہ بھی کافی ہے۔!
کمل	:بس۔۔۔ !کیا ایک لڑکی کی زندگی میں یہی کافی ہے؟اس کے علاوہ اسے اور کچھ نہیں چاہئے؟
سریتا	:چاہئے تو بہت کچھ۔۔۔ لیکن جتنا زیادہ چا ہو۔ نہ ملنے کا دکھ اتنا ہی بڑا ہوتا ہے۔
کمل	:مگر میں نے تو زندگی سے کبھی بڑی ڈیمانڈ(Demand)  نہیں کی! بہت معمولی معمولی چیزوں، بہت چھوٹے چھوٹے سکھوں کی تمنا کی تھی۔ ایک چھوٹا سا گھر، ایک ہم خیال، ہم مزاج شوہر، ہنستے کھیلتے ایک دو بچے اور ۔۔۔ 
سریتا	:(اس کی بات کاٹ کر) تو کیا زندگی میں آج تک تمہیں کوئی ہم خیال، ہم مزاج شخص نہیں ملا؟
کمل	:(ٹھنڈاسانس بھرکے ) ملا تھا ایک۔۔۔ !
سریتا	:کون؟کب؟کہاں۔۔۔؟کیا نام تھا اس کا؟
کمل	:اب اس ظالم کا نام سن کر کیا کرو گی۔۔۔ بس یوں سمجھ لو بالکل ویسا ہی تھا جیسا میں خوابوں میں دیکھا کرتی تھی!
سریتا	:کب کی بات ہے یہ؟
کمل	:دس گیارہ برس پہلے کی۔۔۔ میں کالج میں پڑھتی تھی۔ وہ مجھ سے ایک سال آگے تھا۔ کالج کی سوشل گیدرنگ کے وقت ہم نے ایک ساتھ ڈرامے میں کام کیا تھا۔ پھر ہم دھیرے دھیرے قریب آتے گئے۔
سریتا	:پھر۔۔۔؟
کمل	:پھر ہم نے مل کر بڑے بڑے پلان بنائے۔ بڑے سندر سندر سپنے دیکھے۔
سریتا	:یہی کہ ایک چھوٹا سا گھرہو۔
کمل	:یہ تو تھا ہی۔۔۔ لیکن اس کے ساتھ اور بھی بہت کچھ۔
سریتا	:بہت کچھ کیا۔۔۔؟
کمل	:یہی کہ ہم دونوں مل کر وطن کی خدمت کریں گے۔ اپنے پیارے دیش سے غریبی، بیکاری، جہالت دور کریں گے۔!وہ ایک بہت بڑے فیکٹری اونر کا بیٹا تھا۔۔۔ اس نے سوچا تھا کہ کسی گاؤں میں جا کر ایک کارخانہ کھولے گا تا کہ آس پاس کے کئی گاؤوں کے بیکار لوگوں کو کام مل جائے۔ میں نے سوچا تھا کہ میں گاؤں کی عورتوں اور بچوں کے لیے ا سکول کھولوں گی۔۔۔ ہم دونوں مل کر ایک گاؤں کو نمونے کا گاؤں بنا دیں گے۔
سریتا	:پھر کیا ہوا اس پلان کا؟
کمل	:وہی جو ہونا تھا۔ سپنا ٹوٹ گیا۔ آنکھ کھل گئی!
سریتا	:کیسے ٹوٹا سپنا؟
کمل	:ایک دن اسے پتہ چل گیا کہ میں ایک بہت ہی معمولی گھرانے کی لڑکی ہوں۔ پتا جی ایک جگہ لفٹ مین ہیں، ماں لوگوں کے برتن مانجھتی ہے۔۔۔ اور یہ بھی کہ ہم لوگ ایک جھونپڑپٹی میں رہتے ہیں۔
سریتا	:مگرتم نے یہ سب اس سے چھپایا کیوں تھا؟
کمل	:چھپانے کا سوال ہی نہیں تھا۔ اس نے مجھ سے میرے  گھرانے کے بارے میں کچھ پوچھا ہی نہیں۔ نہ جانے کیسے خود ہی سمجھ بیٹھا کہ میں بھی اس کی طرح امیر گھرانے کی لڑکی ہوں۔
سریتا	:پھر اسے یہ سب کیسے معلوم ہوا؟
کمل	:(لمبا سانس کھینچ کر) تم میرے  چھوٹے بھیا سے ملی ہو۔؟
سریتا	:وہی جو اکثر تمہیں کار میں یا موٹر بائیک پر آفس تک چھوڑنے آتے ہیں؟
کمل	:ہاں۔۔۔ !وہی میرے  بھیا!تین سال کی جیل کاٹ چکے ہیں۔
سریتا	:ہیں !۔۔۔ جیل۔؟
کمل	:چونک گئیں نا!اسے جب پتہ چلا کہ میرے  بھیا کو جیل ہو گئی ہے تو پہلے بہت ہمدردی کرتا رہا۔ میرے  آنسو پونچھے۔ ظالم سماج سے لڑنے کا ارادہ اور پکا کر لیا۔ لیکن جب اسے پتہ چلا کہ یہ جیل دیش پریم کے لیے نہیں بلکہ اسمگلروں کے گروپ کے ساتھ پکڑے جانے پر ہوئی ہے تو وہ کھنچا کھنچا سا رہنے لگا۔
سریتا	:مگر اس میں تمہارا کیا قصور تھا؟
کمل	:میں نے بھی اس سے یہی کہا تھا۔ قسمیں کھائیں کہ مجھے پتہ نہیں تھا کہ بھیا یہ کام کرتے ہیں۔ بظاہر تو وہ ایک موٹر میکنک تھے۔ اب بھی وہی کام کرتے ہیں۔۔۔ جن کاروں میں مجھے چھوڑنے آتے ہیں وہ سب دوسروں کی ہوتی ہیں، گیریج میں مرمت کے لیے آتی ہیں تو بھیا درست کرنے کے بعد ایک آدھ بار استعمال کر کے واپس کر دیتے ہیں۔
سریتا	:پھر تمہارے اس آدرش وادی دیش سیوک نے یہ سن کر کیا کیا؟
کمل	:وہ کیا کرتا؟خود میں نے اسے بتا دیا کہ میرے  پتا جی لفٹ مین ہیں۔ ماں لوگوں کے برتن مانجھتی ہیں اور بڑے بھیا ٹیکسی ڈرائیور ہیں۔ ایک دن اسے اپنے گھر بھی لے گئی۔
سریتا	:پھر۔۔۔؟
کمل	:پھر کیا! پہلے ہم جہاں رہتے تھے وہ جگہ تم نے بھی نہیں دیکھی۔۔۔ چاروں طرف بہتی گندی نالیوں اور چوڑے کے بیچ بنی ہماری جھونپڑی میں بیٹھا وہ بے چینی سے پہلو بدلتا رہا۔۔۔ ماں کے سوالوں کے ایک دو لفظوں میں جواب دیتا رہا۔ آدھا، ایک گھنٹہ بیٹھ کر، چائے کا ایک کپ زہر کے گھونٹ کی طرح حلق سے اتار کر وہ چلا گیا۔۔۔ 
سریتا	:اور اس کے آدرش۔۔۔؟
کمل	:آدرش اپنی جگہ قائم ہیں۔ اب بھی وہ ویسا ہی آدرش وادی ہے۔ بڑے بڑے بھاشن دیتا ہے۔ سنا ہے اگلے الیکشن میں اسمبلی کے لیے کھڑا ہونے والا ہے۔
سریتا	:مگر تم سے کیا کہہ کر ترک تعلق کیا؟
کمل	:مجھ سے تو کچھ نہیں کہا۔۔۔ ایک بار بڑے بھیا اس سے ملنے گئے اور میری شادی کی بات کی تو کہنے لگا کہ میرے  پتا جی سے بات کیجئے۔ اس کے پتا جی نے الٹا میرے بھیا سے سوال کیا کہ شادی کے بعد جب لوگ میرے  بیٹے سے پوچھیں گے کہ تمہاری بیوی کس گھرانے کی ہے تو وہ کیا جواب دے گا؟کیسے کہہ سکے گا کہ سسر لفٹ مین ہیں، ساس برتن مانجھنے والی! ہمارے اور  آپ کے سماجی حالات میں جو فرق ہے وہ اس خلیج کی طرح ہے جسے پاٹنا مشکل ہے۔
سریتا	:مگرتم دونوں نے مل کر جو پلان بنائے تھے۔ جو سپنے دیکھے تھے؟
کمل	:وہ سب جھونپڑپٹی کی گندی نالیوں میں بہہ گئے۔
سریتا	:اس کے بعد ۔۔۔؟
کمل	:اس کے بعد میں شاک اور دکھ سے بیمار پڑ گئی۔ امتحان میں فیل ہو گئی۔۔۔ میں نے سوچا اب جینا بیکا رہے۔ یا اگر موت کے انتظار میں جینا ہے تو پھر پڑھنے لکھنے کی ضرورت کیا؟کس کام آئے گی پڑھائی لکھائی؟ رہوں گی تو میں لفٹ مین اور برتن مانجھنے والی ہی کی بیٹی۔۔۔ !
سریتا	:پھر تم نے بی اے کب کیا؟
کمل	:پتا جی کو میرے  اور چھوٹے بھیا کے دکھ نے وقت سے پہلے بوڑھا کر دیا۔۔۔ وہ اتنے کمزور ہو گئے کہ انھیں نوکری سے نکال دیا گیا۔ ادھر ماں محنت کرتے کرتے بیمار پڑ گئیں۔ اب صرف بڑے بھیا کی ٹیکسی تھی جس پر سارے گھر کا گزارا تھا۔ پھر چھوٹے بھیا جیل سے چھوٹ کر آ گئے۔۔۔ انھوں نے آ کر میری ہمت بندھائی۔ جینے اور حالات سے لڑنے کا حوصلہ پھر سے مجھ میں پیدا کیا۔ میں نے امتحان دیا۔ پاس ہو گئی۔ ٹائپنگ اور شارٹ ہینڈ سیکھا۔ نوکری کی اور آج تمہارے سامنے بیٹھی ہوں۔ یہ ہے میری رام کہانی۔۔۔ !
سریتا	:مگر تمہارے گھر والوں نے کہیں اور تمہاری شادی کرنے کی کوشش نہیں کی۔۔۔؟
کمل	:یہ سب میں تمہیں کل بتاؤں گی۔ لنچ ٹائم ختم ہونے کو ہے۔ باقی لوگوں کے آنے سے پہلے میں چلوں۔۔۔ 
سریتا	:کہاں چلیں؟
کمل	:بتایا تو تھا کہ آج کی شام مجھے باس کے ساتھ گزارنی ہے۔ ا س سے پہلے گھر جا کر ماں کو بتا دوں کہ آج آفس میں او ور ٹائم کروں گی۔!
	(سریتا غصے سے کمل کو گھور کر دیکھتی ہے۔)
کمل	:اس طرح گھور گھور کر مت دیکھو۔ باس کی اجازت سے جلدی جا رہی ہوں۔۔۔ اچھا بائی!
	۔۔۔ اندھیرا۔۔۔ 

	چوتھا منظر
	(کمل کا گھر۔ کمل آفس جانے کی تیاری کر رہی ہے۔ ماں چائے کی پیالی لے کر آتی ہے۔)
کمل	:ارے ماں جی!تم کیوں اٹھ گئیں بستر سے؟ڈاکٹر نے تمہیں آرام کرنے کے لیے کہا ہے۔
ماں 	:آرام کے سوا میں اور کر ہی کیا رہی ہوں۔ آج کل۔!۔۔۔ رات تو کب آئی مجھے پتہ بھی نہ چلا۔!
کمل	:پتا جی نے دروازہ کھولا تھا۔ تم سو گئیں تھی اس لیے تمہیں اٹھانا اچھا نہیں لگا۔
ماں 	:تو او ور ٹائم نہ کیا کر بیٹی۔۔۔ !تیرا اتنی رات تک باہر رہنا مجھے بالکل اچھا نہیں لگتا۔
کمل	:مجھے کب اچھا لگتا ہے۔۔۔ مگر مجبوری ہے۔ نوکری کرنی ہے تو باس کا حکم ماننا ہی پڑے گا۔ وہ کام ختم کرنے کے لیے رکنے کو کہیں تو انکار تھوڑا ہی کیا جاتا ہے۔
ماں 	:اچھا۔ آج آفس نہ جا۔ چھٹی لے لے۔
کمل	:کیوں ماں۔۔۔؟
ماں 	:تیرے پتا جی کے کوئی دوست ملنے آ رہے ہیں۔ ان کا لڑکا بھی ان کے ساتھ ہو گا۔
کمل	:تو مجھے ان سے کیا۔۔۔ !
ماں 	:اری باولی۔ تجھے دیکھنے آ رہے ہیں۔
کمل	:ماں۔۔۔ !میں نے تم سے کتنی بار کہہ دیا ہے کہ پتا جی کو منع کر دو میری شادی کی فکر نہ کریں۔ میں کسی پر بوجھ نہیں ہوں۔ اپنے پیروں پر کھڑی ہوں۔
ماں 	:اپنے پیروں پر کھڑا ہونا کافی نہیں ہوتا بیٹی!پیسہ ہی سب کچھ نہیں ہے۔ جینے کے لیے عورت اور مرد دونوں کو ایک دوسرے کا ساتھ چاہئے۔۔۔ یہ تو بھگوان کا بنایا ہوا قانون ہے۔ منشیہ کا سوبھاؤ ہے۔ تو کیسے اکیلی یہ پہاڑ سا جیون بتائے گی؟
کمل	:نہیں بتا سکی تومر جاؤں گی۔۔۔ بس!
ماں 	:ضد نہ کر بیٹی۔ تیرے بڑے بھائی نے بھی لڑکے کی تعریف کی ہے۔
کمل	:کون ہے؟۔۔۔ کیا نام ہے؟۔۔۔ کیا کرتا ہے؟۔۔۔ کہاں رہتا ہے؟ مجھے کچھ پتہ نہیں۔۔۔ وہ آئے گا۔ مجھے دیکھے گا۔۔۔ گائے، بکری کی طرح ٹٹولے گا۔ پسند کرے گا تو آپ سب اس کے ساتھ میرا پلو باندھ کر بدا کر دیں گے اور اسے میں پسند نہ آئی تو آپ لوگ پھر دوسرے کی تلاش میں جٹ جائیں گے۔ کیا اس سارے تماشے میں مجھے کچھ کہنے، سننے، پسند ناپسند کا حق نہیں۔۔۔؟
ماں 	:اتنی ناراض کیوں ہوتی ہے۔ تیری پسند سے ہی ہو گا۔۔۔ لڑکا اچھے گھر کا ہے۔ میٹرک پاس ہے۔
کمل	:میں بی اے پاس ہوں۔!
ماں 	:ٹیکسی چلاتا ہے۔
کمل	:میں ایک بہت بڑی کمپنی کے مالک کی سکریٹری ہوں !
ماں 	:اچھا خاصا کما لیتا ہے۔
کمل	:میں بھی اچھی خاصی تنخواہ پاتی ہوں !
ماں 	:تو کہنا کیا چاہتی ہے؟
کمل	:میں ٹیکسی ڈرائیور سے شادی نہیں کروں گی!
ماں 	:ٹیکسی ڈرائیور سے تو شادی نہیں کرے گی۔۔۔ !اور وہ جو تیرا راجکمار آیا تھا وہ تجھ سے شادی نہیں کرے گا۔۔۔ پھر تیرا کیا ہو گا؟
کمل	:جو کچھ ہو گادیکھا جائے گا۔۔۔ فی الحال تو تم نے مجھے آفس جانے میں دیر کرا دی۔
	(باہر سے آواز آتی ہے۔۔۔ ’’ماں جی۔۔۔ !‘‘)
ماں 	:کون۔۔۔؟(باہر جھانکتی ہے ) پرکاش۔۔۔ ! آؤ بیٹا۔ کیا بات ہے؟
پرکاش	:نمستے ماں جی!۔۔۔ نمستے کمل جی!۔۔۔ چھوٹے بھیا نے یہ سبزی بھیجی ہے۔
	(سبزی کی با سکٹ ماں کو پکڑا دیتا ہے۔)
ماں 	:لا بیٹا!۔۔۔ جیتا رہے۔
	(ماں سبزی لے کر اندر چلی جاتی ہے۔ کمل میز پر سے اپنا پرس اور کاغذات اٹھا رہی ہے۔ پرکاش چپ چاپ کھڑا اسے دیکھے جا رہا ہے۔)
کمل	:(پرکاش سے ) چھوٹے بھیا ہیں گیراج میں؟
پرکاش	:جی نہیں۔ وہ تو کہیں باہر گئے ہیں۔ کیا کام تھا آپ کو؟۔۔۔ مجھ سے کہیے میں کر دوں۔۔۔؟
کمل	:جی نہیں۔۔۔ آپ کا حرج ہو گا۔
پرکاش	:نہیں نہیں۔۔۔  آپ کہیے تو۔۔۔  آپ کی سیوا کرنے میں تو مجھے بڑی خوشی ہو گی۔ آپ کہیے تو سہی۔۔۔!
کمل	:بات یہ ہے پرکاش جی کہ آج مجھے آفس جانے میں ذرا دیر ہو گئی ہے۔ چھوٹے بھیا ہوتے تو ان سے کہتی کہ ریپئرس کے لیے آئی کسی کار میں ذرا مجھے آفس تک چھوڑ آتے۔
پرکاش	:تو آئیے نا۔۔۔ میں چھوڑ آؤں۔ بشرطیکہ آپ کو میرے  ان پٹرول، ڈیزل، گریز، کالک وغیرہ وغیرہ سے سنے ہوئے کپڑوں سے گھن نہ آ رہی ہو اور میرے  ساتھ بیٹھتے ہوئے شرم نہ آئے۔
کمل	:شرم کی کیا بات ہے۔ میرے  چھوٹے بھیا بھی تو اسی حلیے میں رہتے ہیں۔
پرکاش	:مگر آپ کے ساتھ جب بھی جاتے ہی، تو پہلے نہا دھوکر صاف ستھرے کپڑے پہن لیتے ہیں۔ لیکن میرا گھر یہاں سے دور ہے اس لیے آپ کو میرے  اس حلیے کو برداشت کرنا ہی ہو گا۔۔۔ خیر آفس میں کوئی پوچھے تو کہہ دیجئے کہ میرا ڈرائیور تھا۔!
کمل	:جی نہیں جھوٹ بولنے کی ضرورت نہیں۔ میرے  آفس میں سب کو معلوم ہے کہ میرے  پاس کار نہیں ہے، اور میں نے سب کو بتا دیا ہے کہ میرا بھائی ایک معمولی موٹر میکنک ہے۔
پرکاش	:ایسے کڑوے سچ آپ کس طرح بول لیتی ہیں؟
کمل	:ایک بار چپ رہنے کی سزا پا چکی ہوں اس لیے اب بولنا سیکھ گئی ہوں !
پرکاش	:میرے  لیے بھی چپ رہنا مشکل ہوتا جا رہا ہے۔ آج میں بھی ایک سچ بول دوں۔۔۔؟
کمل	: آپ کی مرضی۔۔۔ !
پرکاش	:جی نہیں۔۔۔ آپ کی مرضی ضروری ہے۔
کمل	: آپ کے سچ سے میرا کیا تعلق۔۔۔؟
پرکاش	:بہت زیادہ تعلق ہے کمل جی۔۔۔ ! کہیے بول دوں؟
کمل	:عجیب آدمی ہیں آپ۔۔۔ !
پرکاش	:عجیب تو نہیں۔۔۔ بہت معمولی، سیدھا سادا ویکتی ہوں۔ اسی لیے سچ بولتے ہوئے ڈرتا ہوں۔
کمل	:دیکھئے مجھے دیر ہو رہی ہے۔
پرکاش	:جی بس ابھی کار لایا اور منٹوں میں آپ کو آفس پہنچا دیا۔۔۔ یہ بتائیے کہ آپ صرف سچ بولتی ہیں یا سچ سننے کی ہمت بھی ہے آپ میں؟
کمل	: آپ بول کر دیکھ لیجئے۔
پرکاش	:اچھا۔۔۔ تو بات یہ ہے کمل جی۔۔۔ 
کمل	:کہیے نا۔۔۔ !
پرکاش	:میں بہت دن سے آپ سے بات کرنی چاہتا تھا۔
کمل	:تو کیجئے نا۔۔۔ !
پرکاش	:بات یہ ہے کمل جی۔۔۔ کہ وہ۔۔۔ میں۔۔۔ آپ، آپ مجھ سے شادی کریں گی۔۔۔؟
کمل	:(بے حد تعجب سے ) جی۔۔۔؟
پرکاش	:جی۔۔۔ شادی۔۔۔ !
کمل	: آپ سے؟
پرکاش	:جی ہاں۔۔۔ مجھ سے۔۔۔ !چاہے آپ کے لیے یہ عجیب بات ہو۔ آپ چاہے مجھے پاگل سمجھیں، مگر میرے  جیون کی سب سے بڑی آشا۔۔۔ سب سے مدھر کامنا اور سب سے میٹھا سپنا ہے۔۔۔ !
کمل	:بس۔۔۔ بس پرکاش جی۔ لگتا ہے آج آپ پی کر آ گئے ہیں۔ اسی لیے اپنے آپے میں نہیں ہیں؟
پرکاش	:آج تو خیر میں پی کر نہیں آیا۔ ویسے یہ سچ ہے کہ میں اپنے آپ میں نہیں ہوں ورنہ یہ نہ بھولتا کہ کہاں آپ۔۔۔ کہاں میں۔۔۔ ! آپ بی اے پاس، میں آٹھویں فیل۔۔۔ ! آپ ایک بہت بڑی کمپنی کے مالک کی سکریٹری۔۔۔ میں ایک معمولی گیراج میں میکنک۔۔۔ آپ شریف، نیک، سمجھدار۔۔۔ میں شرابی۔۔۔ موالی! جب سے میں نے آپ کے چھوٹے بھیا کے ساتھ کام شروع کیا ہے۔ روز آپ کو آتے جاتے دیکھتا رہتا ہوں۔ آپ ہی کودیکھتارہتا ہوں۔
کمل	:لیکن۔۔۔ یہ شادی کا خیال۔۔۔ آپ کو کیسے آیا؟
پرکاش	:ادھر کئی بار میں نے آپ کے پتا جی اور چھوٹے بھیا کو باتیں کرتے سنا کہ وہ آپ کی شادی کے لیے پریشان ہیں تو میرے  من میں خیال آیا کہ اگر میں خود کو آپ کے لائق بنانے کی کوشش کروں تو شاید آپ۔۔۔ میری بات کا وشواس کیجئے کمل جی۔۔۔ چھوٹے بھیا سے پوچھ لیجئے۔ مدت ہو گئی میں نے شراب کو ہاتھ بھی نہیں لگایا۔ بس اپنے کام سے کام ہے۔ زیادہ سے زیادہ روپیہ کمانے کی فکر ہے۔ نائٹ ا سکول بھی جانا شروع کر دیا ہے۔ آپ چھوٹے بھیا سے پوچھ لیجئے۔
کمل	:(بے حد روہانسی ہو کر) پرکاش جی۔۔۔ !میں آپ کے اس جذبے کی قدر کرتی ہوں۔ بھگوان آپ کی سہایتا کرے۔۔۔ آپ خوب پڑھیں، لکھیں۔۔۔ خوب پیسہ کمائیں۔ لیکن میں آپ کے ہاتھ جوڑتی ہوں۔ میرا خیال چھوڑ دیجئے۔ ہمارے راستے الگ الگ ہیں۔ اچھا میں چلتی ہوں۔
پرکاش	:ٹھیرئیے۔۔۔ !میں ابھی کار لاتا ہوں۔
کمل	:جی نہیں۔۔۔ آج دیر ہی سہی۔ میں بس سے ہی جاؤں گی۔
	(پرس اور کاغذات اٹھا کر باہر چلی جاتی ہے۔ پرکاش کھڑا اسے دیکھ رہا ہے۔۔۔ اس حصے میں اندھیرا ہو جاتا ہے۔)

	پانچواں منظر
	(آفس کا وہی کونا جو پہلے اور تیسرے منظر میں تھا۔ سریتا بیٹھی ایک فائل پر کچھ لکھ رہی ہے۔ کمل داخل ہوتی ہے۔ سریتا اپنی کلائی کی گھڑی پر نظر ڈالتی ہے۔ پھر کمل کی طرف دیکھ کراس سے مخاطب ہوتی ہے۔)
سریتا	:گڈ مارننگ!
	(پھر گھڑی دیکھتی ہے۔ کمل جواب دیے بغیر ٹائپ رائٹر کا کور اتارتی ہے۔ سریتا پھر لکھنا شروع کر دیتی ہے۔ پھر لکھتے لکھتے کمل کی طرف دیکھے بغیر بولتی ہے۔)
سریتا	:آج باس بھی ابھی تک آفس نہیں آئے؟
کمل	:تو۔۔۔؟مجھے کیوں سنا رہی ہو؟
سریتا	:آفس میں لوگ نہ اندھے بہرے ہیں اور نہ ایڈیٹ!
کمل	:یعنی۔۔۔؟
سریتا	:دو اور دو چار کا حساب سب ہی لگا سکتے ہیں۔
کمل	:بھگوان کے لیے سریتا مجھے پریشان مت کرو۔
	(دونوں ہاتھوں میں سر تھام کر بیٹھ جاتی ہے۔ پھر سسکیاں بھرنے لگتی ہے۔)
سریتا	:Don't be silly! کمل۔۔۔ اپنے آپ کو سنبھالو ورنہ سب لوگ ادھر ہی دیکھنے لگیں گے۔
	(کمل پرس کھول کر رومال نکالتی ہے۔ آنسو پونچھتی ہے۔ پھر اپنا میک اپ درست کر کے پرس بند کر دیتی ہے۔ دونوں ہاتھ گود میں رکھے چپ چاپ بیٹھی خلا میں گھور رہی ہے۔)
سریتا	:(کمل کے ہاتھ پر ہاتھ رکھ کربڑی نرمی اور محبت سے ) مجھے نہیں بتاؤ گی کمل۔۔۔؟ارے ارے پھر پھر آنسو بہنے لگے۔۔۔ !اچھا بھئی جانے دو۔ میں نہیں پوچھتی۔۔۔ مگر بھگوان کے لیے آنسو پونچھ لو۔
	(کمل آنسو پونچھتی ہے۔)
کمل	:تم نہیں پوچھو گی تو میں اپنے دل کی بات کس سے کہوں گی۔ گھر میں ماں، پتا جی اور بڑے بھیا تو میرے  دل کی حالت سمجھنے کے لائق ہی نہیں ہیں۔ ان کے نزدیک تو لڑکی کی شادی میں جیون ساتھی کا ہم خیال، ہم مزاج اور من پسند ہونا ضروری نہیں۔ بس نام کے ساتھ شادی کا ٹھپہ لگ جانا کافی ہے۔ رہے چھوٹے بھیا جو میرے  دل کی حالت اچھی طرح سمجھتے ہیں وہ بے حد مجبور ہیں۔۔۔ میں بھی مجبور ہوں۔۔۔ !
سریتا	:یہ زخم تو پرانا ہے۔۔۔ کیا آج اس میں کوئی نئی ٹھیس لگ گئی؟
کمل	:ایک نہیں۔۔۔ دو دو!
سریتا	:بتا سکتی ہو۔۔۔؟
کمل	:ہاں۔۔۔ آج پتا جی کے کوئی دوست اپنے لڑکے کے ساتھ مجھے دیکھنے آنے والے تھے۔
سریتا	:پھر۔۔۔؟
کمل	:میں نے انکار کر دیا۔
سریتا	:کیوں۔۔۔؟
کمل	:لڑکا میٹرک پاس ہے۔ ٹیکسی ڈرائیور ہے !
سریتا	:اوہ۔۔۔ !
	(کمل گہرا سانس لے کر خاموش ہو جاتی ہے۔)
سریتا	:اتنی اداس مت ہو دوسرا پرپوزل آ جائے گا۔!
کمل	:دوسرا بھی آ گیا!
سریتا	:ہیں۔۔۔ !آج ہی۔۔۔؟
کمل	:ہاں۔۔۔ آج ہی!
سریتا	:اس کا کیا ہوا۔۔۔؟
کمل	:میں نے انکار کر دیا۔!
سریتا	:پھر انکار۔۔۔ !
کمل	:ہاں۔۔۔ !
سریتا	:کیوں۔۔۔؟
کمل	:وہ چھوٹے بھیا کے ساتھ گیراج میں کام کرتا ہے۔ آٹھویں فیل ہے۔ پہلے شراب پیتا تھا۔
سریتا	:اور اب۔۔۔؟
کمل	:میرے  لائق بننے کے لیے شراب چھوڑ دی۔ نائٹ ا سکول میں داخلہ لیا ہے۔ بے حد محنت کر رہا ہے تاکہ خوب پیسہ کمائے۔۔۔ !
سریتا	:Poor thing!  مجھے بے چارے پر ترس آ رہا ہے۔
کمل	:اور مجھے اس کی اور  اپنی حالت پر رونا آ رہا ہے۔ سریتا!تم ہی بتاؤ میں کیا کروں؟۔۔۔ سماج کے جس طبقے سے میرا تعلق ہے اس طبقے کی لڑکیاں پڑھ لکھ جائیں تو اپنے طبقے کے ان پڑھ یا کم پڑھے لکھے، معمولی حالت میں رہنے والے نوجوانوں سے شادی کرنا پسند نہیں کرتیں اور جو نوجوان ہماری نظر میں جچتے ہیں ان کا تعلق پڑھے لکھے خاندانوں اور خوش حال گھرانوں سے ہوتا ہے۔۔۔ وہ لوگ ہم سے فلرٹ تو کر سکتے ہیں شادی نہیں کرتے۔ اسی چکر میں ہماری عمریں نکلی چلی جا رہی ہیں۔ سریتا! تم بھی تو میرے  ہی طبقے سے تعلق رکھتی ہو۔ تمہیں کیسے من پسند پتی مل گیا؟
سریتا	:(طنز سے ہنس کر) من پسند۔۔۔؟میں نے حالات کے آگے سر جھکا دیا۔ لڑنے کی بجائے گھاٹے پر صلح کر لی۔!
کمل	:مگر میں گھاٹے پر صلح کرنے کے لیے تیار نہیں ہوں۔
سریتا	:تو یہ ادھیڑ عمر کا۔۔۔ بیس برس کی بیاہتا بیوی کا شوہر۔۔۔ تین جوان بچوں کا باپ۔۔۔ اجے کمار!۔۔۔ یہ کیا ہے؟۔۔۔ کیا یہی ہے تمہاری منزل۔۔۔؟
کمل	:مجھے خود نہیں معلوم میری منزل کہاں ہے؟
	۔۔۔ اندھیرا۔۔۔ 
***
ماخذ:’’سوچ لیجئے ‘‘
سلیقہ کتاب گھر
۱۴/۱۵۶۰، جان محمد اسٹریٹ، پونہ۔ ۴۱۱۰۰۱
 
نتن سیٹھی

تگڑم

کردار	:
جیون
فالتو
آتمارام
نارائن داس
عبدل
شیرو
ایک بے کار نوجوان
مالتی
دولت رام
ڈاکیہ
پولیس آفیسر
 
	پہلا منظر
	(ایک معمولی سا دفتر، دو چار کرسیاں، دو میزیں، کچھ رجسٹر، کچھ فائلیں، گھنٹی وغیرہ۔ دیوار پر ایک دو لیڈروں کی تصویریں لٹکی ہوئی ہیں۔ دفتر کے دروازے کے پاس ایک اسٹول پر بیٹھا چپراسی ہتھیلی پر سوکھا رگڑ رہا ہے۔)
جیون	:(سوکھا منہ میں ڈالتے ہوئے ) ہے رام کہاں پھنسا دیا تو نے۔ آج بھی پگار نہ ملی تو۔
	(آہٹ سن کر سونے کا بہانہ کرتا ہے۔ ایک ایرانی ہوٹل والے کا باہر والا جس کے ہاتھ میں دو خالی چائے کے کپ اور ایک خالی گلاس ہے داخل ہوتا ہے۔ جیون کو سوتے دیکھ کر۔)
باہر والا	:(فالتو) وارے جیون کیا خراٹے بھر رہا ہے۔ ابھی تیری رات ختم نہیں ہوئی۔۔۔ کیا؟
جیون	:ارے توہے میں تو سمجھا۔۔۔ کیوں کیا بات ہے ابھی سیٹھ جی نے چائے بسکٹ کے پیسے نہیں دیئے کیا؟
فالتو	:اگر رقم مل گئی ہوتی تو یہاں کیوں آتا۔ کب آئے گا تیرا سیٹھ۔۔۔ کیا؟
جیون	:میری جانے بلا۔۔۔ بیڑی پلا اگر ہے تو۔
فالتو	:بیڑی۔۔۔ بیڑی نہیں ہے بلے، پر دیکھ اگر تو میرے  پیسے دلوا دے گا تو تجھے سگریٹ پلاؤں گا، سگریٹ۔ کیا؟
جیون	:اچھا، اچھا سیٹھ آئے گا تو بول دوں گا۔ تواب جا۔
فالتو	:تو میں ایک گھنٹہ بعد پھر آؤں گا۔۔۔ کیا؟
	(فالتو چلا گیا ہے۔ جیون پاؤں کی چاپ سن کر پھر سونے کا بہانہ کرتا ہے۔ سیٹھ آتمارام داخل ہوتا ہے۔ اپنے میز کی طرف آتے ہوئے خراٹے کی آواز سنتا ہے۔)
آتمارام	:جیون۔۔۔ جیون۔۔۔ او جیون۔۔۔ 
	(جیون ابھی بھی سو رہا ہے۔ آتمارام اس کے پاس آ کر ایک ہلکی سی چپت دیتا ہے اس کی پیٹھ پر)
جیون	:کیا ہے بے سالے، کیوں تنگ کر رہا ہے۔۔۔؟
آتمارام	:ابے گدھے گالی دیتا ہے۔
جیون	:اوہ، معاف کرنا حجور۔ میں سمجھا وہ ایرانی کا چھوکرا ہے۔
آتمارام	:چھوکرے کے بچے، یہ کیا سونے کا وقت ہے۔
جیون	:بس حجور تھوڑی آنکھ لگ گئی تھی۔ گالی کا معاپھی کریں حجور۔
آتمارام	:کوئی ڈاک واک ہے۔
جیون	:جی نہیں۔۔۔ 
آتمارام	:اچھا جا ساتھ والوں سے اخبار لے آ۔
	(جیون جاتا ہے آتمارام اپنی وا سکٹ، ٹوپی وغیرہ اتار کر ٹوٹی سی کھوٹی پر لٹکاتا ہے۔ جیب سے دو اگر بتیاں نکال کر ا نہیں جلا کر دیوار پر ٹنگی تصویروں کے کسی حصے میں لگا دیتا ہے۔ ٹھنڈی سانس لیتا ہے اور سنتوش انوبھو کرتا ہے۔)
جیون	:(آتا ہے اور اخبار بڑھا کر) حجور آج کا نہیں یہ کل کا اخبار دیا ہے ان لوگوں نے۔
آتمارام	:ابے گدھے کہیں کے کل کا اخبار بھی کوئی آج پڑھتا ہے۔
جیون	:حجور کل کا آج پڑھ لیویں۔
آتمارام	:کیا نارائن داس ابھی تک نہیں آیا۔
جیوں 	:جی نہیں۔
آتمارام	:جاؤ ذرا ٹائم پوچھ کر آؤ اور دیکھو گھڑی ساز سے بھی پوچھ کر آؤ کہ ہمارا کلاک کب تک ٹھیک ہو جائے گا۔
جیوں 	:حجور وہ گھڑیال مرمت والا کہتا ہے کلاک تو پندرہ دن سے تیار پڑا ہے مگر آپ نے ادھر سے آنا۔۔۔ 
آتمارام	:بس بس، باتیں کم۔ ایک گلاس پانی پلاؤ۔
جیون	:حجور پانی کہاں سے لاؤں۔ صراحی تو ٹوٹ گئی ہے۔ کہیں تو ایرانی کے وہاں سے لے آؤں اور ساتھ ہی ساتھ ٹیم بھی پوچھ آؤں۔
آتمارام	:اچھا اچھا۔
جیون	:حجور، وہ ایرانی کا باہر والا ابھی ابھی آیا تھا، چا بسکٹ کے پیسے مانگ رہا تھا اسے کیا بولوں۔
آتمارام	:اسے میں دیکھ لوں گا تو فی الحال پانی دوسرے ایرانی کے ہوٹل سے لے آ۔
جیون	:مگر حجور وہاں تو آپ کا کھاتہ نہیں ہے۔
آتمارام	:ارے گدھے پانی کا بھی کہیں کھاتہ ہوتا ہے۔ جا۔
	(جیون جاتا ہے۔)
آتمارام	:(اپنے آپ سے ) نارائن داس آ جائے تو اس کی صلاح بھی لے لوں۔ اف او۔آج ہی دیر سے آئے گا۔
	(نارائن داس داخل ہوتا ہے اور بڑے روکھے انداز میں کہتا ہے۔)
نارائن داس	:نمستے۔
آتمارام	:آ گئے۔ نمستے۔ آج ہی دیر سے آنا تھا۔ کیا ٹائم ہو گا۔
نارائن داس	:جی اپنا کلاک کو آپ نے سدھرنے دیا ہوا ہے آپ کہیں تو نیچے سے یا ساتھ والوں سے پتہ کر لیتا ہوں۔
آتمارام	:اس کی ضرورت نہیں مگر کبھی کبھار کچھ جلدی آ جایا کرو۔ کچھ کام ہی نکل آتا ہے۔ مثلاً۔۔۔ 
نارائن داس	:سیٹھ جی آپ کو پتہ ہی ہے کہ دادر سے ٹرام میں آتے آتے دو گھنٹے لگ جاتے ہیں۔ اگر ساڑھے نو بجے چلوں تو مشکل سے ساڑھے گیارہ بجے یہاں پہنچتا ہوں۔ میں تو خود اس ٹرام کی کھٹ کھٹ سے تنگ آ گیا ہوں۔ مگر کروں تو کیا کروں؟
آتمارام	:لیکن کبھی کبھار بس میں آ جایا کرو۔
نارائن داس	:دیکھئے سیٹھ جی ٹرام میں آنے جانے کے تین آنے لگتے ہیں اور بس میں آٹھ آنے اور اس طرح پانچ آنے روز کی بچت سے چار اتواروں کو چھوڑ کر مہینے میں کوئی آٹھ ایک روپئے کی بچت ہو جاتی ہے۔ میں سوچتا ہوں یہ بھی غنیمت ہے اور پھر میں جس ہوٹل میں کھانا کھاتا ہوں وہاں نو بجے سے پہلے تو کھانا تیا رہی نہیں ہوتا اور ہوٹل میں چھوڑ نہیں سکتا کیوں کہ وہاں مجھے کھانا ادھار ملتا ہے۔
آتمارام	:ادھار کھانا۔ کس جگہ؟
نارائن داس	:رام بھروسہ ہوٹل دادر تلک برج کے نیچے۔
آتمارام	:(اپنے آپ سے )رام بھروسے۔ تلک برج۔۔۔ اچھا تو دیکھو نارائن داس۔۔۔ 
نارائن داس	:دیکھئے سیٹھ جی۔ آج تو کچھ روپئے دیجئے۔ ہوٹل والے کا تین مہینے کا بل اور ۔۔۔
آتمارام	:میری جیب میں تو صرف دو روپئے بارہ آنے ہیں۔
نارائن داس	:لائیے۔ وہی لائیے۔ کچھ روز ٹرام کا خرچہ تو نکلے گا۔
آتمارام	:دیکھو دیکھو اب روپئے آنے ہی والے ہیں۔
نارائن داس	:دیکھئے سیٹھ جی، ایک مذاق کو بار بار دہرانے سے اس کا مزا چلا جاتا ہے۔
آتمارام	:نہیں مجھ پر وشواس نہیں۔
نارائن داس	:مجھے تو آپ پر وشواس ہے لیکن جن لوگوں نے مجھ سے روپئے لینے ہیں ان کا مجھ پرسے وشواس اٹھ گیا ہے اور وجہ یہ ہے کہ آپ کے سامنے میں ایک چھوٹی سی ہستی کا آدمی ہوں۔
آتمارام	:ارے میں جو کہتا ہوں تم فکر نہ کرو اب۔
نارائن داس	:تو کروں کیا؟ دفتر میں دن بھر کوئی کام بھی تو نہیں ہوتا جو کچھ گھنٹوں کے لیے اپنی مصیبتوں کو بھلا سکوں۔
آتمارام	:کام کیوں نہیں ہے تم کاغذ قلم نکالو۔
نارائن داس	:بس رہنے دیجئے۔
آتمارام	:ارے گھبراتے کیوں ہو۔ لکھو۔
نارائن داس	:جی بولیے۔
آتمارام	:سنہرا موقعہ۔ اسسٹنٹ منیجر کی آسامی کے لیے۔ تنخواہ تین سو روپیہ ماہوار۔ عرضی میں اپنی ڈگریاں لکھی ہونی چاہئیں اور عرضی کے ساتھ ایک روپیہ کا پوسٹل ٹکٹ بطور خرچہ ضرور بھیجنا چاہئے۔ ضرور کے نیچے لائن لگا دو اور نیچے اپنا پتہ لکھ دو۔
نارائن	:جی۔
آتمارام	:اچھا تو پڑھو۔ کیا لکھا ہے؟
نارائن	:(سارا مضمون دہراتا ہے۔)
آتمارام	:ارے بھئی اپنے پتہ سے مطلب ہے اپنی فرم کا پتہ:آتمارام اینڈ کمپنی، ۳۶۹۔بھوشیہ روڈ، بمبئی۔
۲نارائن داس	:اس کا کیا مطلب ہے سیٹھ جی۔ آ پ سے میرے  ایک سو پچاس روپئے تو نہیں دیئے جاتے اور اسسٹنٹ منیجر رکھیں گے تین سو روپئے ماہوار کا۔ یہ تو حد ہو گئی۔ آ پ تو میرے  زخموں پر نمک چھڑک رہے ہیں۔
آتمارام	:ارے بھئی تم بات کو سمجھو تو سہی۔ خواہ مخواہ بگڑے جا رہے ہو۔ یہ جو مضمون ہے نا اسے کسی انگریزی اخبار میں چھپوا دیں گے۔ تم تو جانتے ہی ہو کتنی بے کاری ہے آج کل۔ بس دو چار دن کے اندر ہی اندر ہمارے پاس ہزاروں عرضیاں اور ہزاروں روپئے آ جائیں گے۔پھر تم اپنے ہوٹل کابل چکا دینا اور میں اپنے دفتر کا کرایہ چکتا کر دوں گا۔
نارائن	:کیا پلان بنایا ہے واہ واہ، سیٹھ جی کیا دماغ پایا ہے۔ لیکن سیٹھ جی اگر پولیس کو پتہ چل گیا تو۔
آتمارام	:رام کا نام لو نارائن داس۔ پولیس کو فرصت کہاں وہ تو دارو بندی کے سلسلے میں لگی ہوئی ہے۔
جیون	:(آ کر) پانی حجور۔
آتمارام	:کہاں گم ہو گیا تھا تو؟لا۔ (پانی پیتا ہے ) اچھا تو نارائن تو اس کا مضمون انگریزی میں تیار کرو۔ میں ابھی آتا ہوں۔
	(سیٹھ جی کان کے اردگرد دیگو پویت باندھتے ہیں۔ باتھ روم جانے کے لیے۔)
نارائن	:گولڈن اپرچیونٹی۔ وانٹیڈ اپن اسسٹنٹ منیجر۔ مسٹ مینشن۔۔۔ 
جیون	:بابو جی سیٹھ سے کہہ کر کچھ رکم دلوائیے بڑی سخت ضرورت ہے۔ گھر لگائی کو کچھ بھیجنا ہے۔
نارائن	:دیکھو اس وقت میں سخت مصروف ہوں کل یا پرسوں ہو جائے گا تمہارا کام۔
جیون	:بابو جی دو روز سے میرے  پیٹ میں درد بھی رہتا ہے۔ ڈاکٹر کے پاس جانا ہے۔
نارائن	:ارے ڈاکٹر کے پاس جا کر کیا ہو گا، سیدھے اس بھگوان کے پاس چلے جاؤ سب دردوں کا علاج ہو جائے گا۔
جیون	:بس بس رہنے دو بابو جی۔ ایک تو پیسے نہیں دلواتے اوپر سے کہتے ہیں یہاں چلا جا۔ وہاں چلا جا۔
	(دو مزدور داخل ہوتے ہیں۔)
ایک مزدور	:سلام بابو۔۔۔ 
نارائن	:سلام کیا ہے۔
مزدور	:اس دفتر کے فرنیچر کے کرائے کابل۔
نارائن	:(بل پڑھ کر) دیکھو بھئی۔ میرے  سیٹھ صاحب اس وقت یہاں نہیں ہیں تم کل یا پرسوں۔۔۔ 
مزدور	:یہ کل پرسوں توہم تین مہینے سے سنتے چلے آ رہے ہیں۔ آج کرایہ دیجئے ورنہ۔۔۔ 
دوسرا مزدور	:ورنہ ہم فرنیچر واپس لے جائیں گے۔
نارائن	:دیکھو بھئی اتنی جلد بازی اچھی نہیں
ایک مزدور	:عبدل اٹھاؤ فرنیچر۔
عبدل	:اٹھو بابو۔
نارائن	:نہیں اٹھتا۔
عبدل	:اٹھتے ہویا کرسی سمیت لے جائیں تمہیں اٹھاؤ شیرو بابو کو کرسی سمیت۔
	(دونوں اٹھاتے ہیں، نارائن داس چلاتا ہے، اتنے میں آتمارام داخل ہوتا ہے۔)
آتمارام	:کیا یہ ہے سب، کیا شور مچا رکھا ہے۔
عبدل	:ہم یہ فرنیچر لے جانا چاہتے ہیں اور تمہارا یہ بابو کرسی سے اٹھتا ہی نہیں۔ کرایہ نہیں دو گے تو پھوکٹ میں استعمال کرو گے۔
آتمارام	:دیکھو۔۔۔ کتنا بنتا ہے کل کرایہ۔
عبدل	:فارٹی فائیو(Forty Five) 
شیرو	:پانچ کم پچاس۔
آتمارام	:نارائن داس، ذرا میری چیک بک تو دینا رہنے دو۔ یہیں ہے۔(چیک لکھ کر عبدل کو دیتا ہے ) یہ لو۔
عبدل	:(چیک لے کر) سلام صاحب۔
آتمارام	:سلام۔ (آتمارام دوسرا چیک لکھ کر نارائن داس کو دیتا ہے۔) یہ اخبار والوں کو بھیج دینا۔ پیشگی کے بغیر تو وہ ہمارا اشتہار چھاپیں گے ہی نہیں۔
نارائن	:جیون ایک گلاس پانی تو لانا۔
	(جیون جاتا ہے۔)
نارائن	:سیٹھ جی ایک طرف تو آپ کہتے ہیں پیسے نہیں ہیں دوسری طرف دنادن چیک پر چیک کاٹ رہے ہیں۔ اس کا کیا مطلب ہے۔
آتمارام	:تم نہیں سمجھو گے۔ سنو۔ فرنیچر والوں کو جو چیک دیا ہے اس پر تو دستخط ہی غلط کیے ہیں اور جو تین چار روز میں واپس آ جائے گا۔ باقی رہا اخبار والوں کا چک اس کے لیے بندوبست کر لیا ہے۔ وہ اس طرح ہے۔ آج ہے سنیچروار اور بینک بند ہو جائیں گے کوئی ایک گھنٹے میں۔ کل رہا اتوار اور پرسوں ہے بینک ہالی ڈے اور منگل سے پہلے تو ہمارے پاس ہزاروں عرضیاں اور ہزاروں روپئے آ چکے ہوں گے سمجھے اب۔ اچھا سنو اب میں شیئر بازار جا رہا ہوں۔ تم اخبار کو اشتہار فوراً بھیج دو۔ ٹائپ رائٹر کسی ساتھ والی فرم۔۔۔ 
نارائن	: آپ چنتا نہ کریں۔
	(آتمارام جاتا ہے۔ جیون پانی کا گلاس لے کر آتا ہے۔)
جیون	:پانی بابو جی۔ بابو جی ہمارے سیٹھ صاحب تو چیک پر چیک کاٹتے ہیں اور  آپ مجھے دس روپئے بھی نہیں دلوایت۔
نارائن	:ارے تو پڑھا لکھا ہوتا تو ان چیکوں کی ساری اصلیت معلوم ہو جاتی۔
جیون	:پڑھ جاتا تو چپڑاسی ہی رہتا بابو جی۔
نارائن	:ارے آج کل تو ایم اے، بی اے بھی چپڑاسی بننے کی فکر میں ہیں شکر کر تو بن پڑھائی لکھائی کے ہی چپڑاسی ہے۔
جیون	:ٹھیک ہے بابو جی۔ ٹھیک ہے۔
	(گلاس اٹھانے لگتا ہے۔)
نارائن	:ابے رکھ پانی تو پینے دے۔(جیون گلاس پھر سے رکھ دیتا ہے۔ نارائن داس کا ہاتھ لگتے ہی میز سے فرش پر گر جاتا ہے )توبہ۔ خوامخواہ میں جلد بازی کرتا ہے جیون تو۔
جیون	:اب گلاس کے چھ آنے اور ہو گئے۔
نارائن	:یہ ادھر کچرے کی ٹوکری میں پھینک دے اور چپ چاپ بیٹھ جا اگر ایرانی پوچھے تو کہہ دینا واپس دے آیا تھا۔
جیون	:میں کا ہے کو جھوٹ بولوں، میں تو صاف صاف کہہ دونگا۔
نارائن	:اچھا اچھا کل جگ کے یدھسٹر مہاراج جو من میں آئے کہہ دینا۔ میں بھر دوں گاچھ آنے۔
	(جیون کانچ کے ٹکڑے اٹھا رہا ہے۔ اندھیرا ہوتا ہے۔جب اسٹیج پر روشنی ہوتی ہے تو سوائے جیون کے جو اس وقت ڈنڈ پیل رہا ہے لنگوٹ پہنے ہوئے اور کوئی نہیں ہے۔ اتنے میں دروازہ کھٹکھٹانے کی آواز آتی ہے۔)
جیون	:ارے آتا ہوں بھئی۔ ٹھہرو ایک پل۔
	(جیون دروازہ کھولتا ہے تو ایک نوجوان جو کافی گھبرایا ہوا ہے نظر آتا ہے۔)
نوجوان	:رام رام بھیا۔
جیون	:رام رام
نوجوان	:آتمارام اینڈ کمپنی یہی ہے نا۔۔۔؟
جیون	:ہا ں ہاں یہی ہے۔ کیا کام ہے۔؟
نوجوان	:آفس کتنے بجے کھلتا ہے۔؟
جیون	:ابھی کھلنے ہی والا ہے۔
نوجوان	:تمہارے سیٹھ صاحب کتنے بجے آتے ہیں۔
جیون	:دس، کام کیا ہے؟
نوجوان	:اور منیجر صاحب کتنے بجے آتے ہیں۔
جیون	:گیارہ، کام کیا ہے؟
نوجوان	:کام بہت ضروری ہے میں ان کا یہیں انتظار کرتا ہوں۔
جیون	:تم باہر بیٹھو بابو میں یہاں جھاڑو واڑو لگاؤں گا۔ چلو باہر۔
	(نارائن داس آتا ہے۔)
نارائن داس	:رام رام جیون۔
جیون	:رام رام بابو جی۔ آج تو آپ بڑے سویرے ہی آ گئے۔
نارائن	:ہاں بھئی آج کام ہی ایسا ہے۔
جیون	:بابو جی یہ صاحب آپ سے ملنا چاہتے ہیں۔
نارائن	:نہیں نہیں۔ مجھے ابھی فرصت نہیں ہے۔ جیون ایک گلاس پانی تو پلانا۔
نوجوان	:جی میں۔۔۔ میں۔۔۔ 
نارائن	:اوہ آپ ہیں کہئے میں آپ کے لیے کر سکتا ہوں۔
نوجوان	:میں نوکری کے بارے میں آپ سے ملنے آیا ہوں یہ رہی میری عرضی۔
نارائن داس	: آپ اپنی عرضی خود ہی لے آئے۔ ڈاک سے بھیج دی ہوتی۔
نوجوان	:جی میں نے ڈاک میں۔۔۔ میں نے سوچا میں خود ہی کیوں نہ دے آؤں۔
نارائن	:خیر کوئی بات نہیں۔۔۔ ہاں تو فیس کے لیے ایک روپیہ کا ٹکٹ۔
نوجوان	:جی میں بالکل بے کار ہوں منیجر صاحب۔ دو دن سے میں نے کھانا تک نہیں کھایا۔
نارائن	:مسٹر اس میں میں کچھ نہیں کر سکتا۔
نوجوان	:میں نے بی اے آنرز کے ساتھ کیا ہے۔ منیجر صاحب، کیا فیس ٹکٹ بہت ضروری ہیں۔
نارائن	:جی ہاں نہایت ضروری۔
نوجوان	:ایک بات کہوں آپ سے۔
نارائن	۔:کہیے۔
نوجوان	: آپ مجھے ایک روپیہ ادھار دے دیں تو میں ٹکٹ لے آؤں۔ پہلی تنخواہ ملتے ہی لوٹا دوں گا۔
نارائن	:خوب۔ دیکھئے میرا وقت ضائع مت کیجئے۔ یہ لیجئے اپنی عرضی اور کسی دوسرے دفتر کا منہ دیکھئے۔
	(عرضی فرش پر پھینک دیتا ہے۔ نوجوان اٹھ کر چلا جاتا ہے۔)
نارائن	:(اپنے آپ سے ) روپیہ ادھار دے دیجئے۔ ہوں۔
فالتو	:باہر والا۔
نارائن	:کیا لائے ہو؟
فالتو	:لایا وایا کچھ نہیں۔ لینے آیا ہوں ساڑھے اٹھارہ آنے۔
نارائن	:(چیک دکھا کر) ارے ہاں دیکھ بھئی میرے  پاس چیک ہے ابھی بینک سے تڑوا کر لاتا ہوں۔ شام کو آ کر لے جانا۔
فالتو	:دیکھو بابو جی، یہ سویرا شام میں بہت سن چکا ہوں آپ سیدھی طرح سے دے دو نہیں تو۔۔۔ 
نارائن	:اچھا اچھا تم تھوڑی دیر بعد آنا لے جانا اپنی دولت۔
فالتو	:وہ بھی دیکھتا ہوں۔
نارائن	:کس منحوس کی صورت دیکھی ہے آج سویرے سویرے ایک صاحب آ گئے ادھار مانگنے اور دوسرا قرضہ لینے۔ ہوں۔
	(آتمارام داخل ہوتا ہے بڑا خوش نظر آتا ہے۔ ہاتھ میں ایک ٹوٹی گردن کی صراحی ہے۔)
آتمارام	:رام رام نارائن داس، رام رام جیون۔۔۔ یہ لو صراحی۔
نارائن اور جیون:رام رام سیٹھ جی۔
آتمارام	:سناؤ کیسا چل رہا ہے۔ کوئی ڈاک واک، کوئی نئی تازی 
نارائن داس	:کیا نئی تازی ہے جی۔ سرو وات ہی منحوس آدمی سے ہوئی۔ بغیر ٹکٹ چلے آ رہے ہیں۔
آتمارام	:کوئی بات نہیں ابھی تو۹بجے ہیں۔ جیون جا اسے بھر لا۔ !(کچھ سنتے ہوئے ) مگر یہ شور کیسا ہے۔ جیون دیکھو تو سہی یہ کیسا شور ہے۔
	(جیون جاتا ہے۔)
نارائن	:آج ڈاکیہ بھی ضرور دیر سے آئے گا۔
آتمارام	:ہاں آج تو۔۔۔ 
	(جیون دوڑتا ہوا آتا ہے۔)
جیون	:حجور کوئی ساٹھ ستر آدمی باہر کھڑے ہیں اور  آپ سے ملنا چاہتے ہیں۔ بڑی مشکل سے ا نہیں روک کر آیا ہوں۔
آتمارام	:نارائن داس ساٹھ ستر روپئے۔
جیون	:نہیں حجور ساٹھ ستر آدمی ہیں۔
آتمارام	:جیون تم جا کران سے سب سے عرضیاں لے آؤ۔کہنا میں نے ایسا کہا ہے۔
	(جیون جاتا ہے۔)
آتمارام	:نارائن داس یہ سب لوگ یہ کیسے چلے آئے۔ عرضیاں ڈاک سے ہی بھیج دیتے۔
نارائن داس	:وہ شاید سمجھتے ہیں آمنے سامنے ملنے سے نوکری مل جانے کی امید بڑھ جاتی ہے۔
آتمارام	:کیا کہا نوکری( ہنستا ہے ) میں نے کہا تھا نا کہ سوموار کو ہم مالامال ہو جائیں گے۔
نارائن داس	: آپ بڑے عقل مند اور دور اندیش ہیں سیٹھ جی۔ جیون ابھی تک آیا نہیں۔
	(جیون عرضیاں لے کر آتا ہے اور میز پر رکھ دیتا ہے۔)
آتمارام	:نارائن داس ان لوگوں کا بھی کچھ بندوبست کرو۔
نارائن	:بڑا آسان ہے۔ سب سے اونچی ڈگری والوں کو انٹرویو کر لیں گے۔ باقیوں کو چھٹی۔
آتمارام	:اور پھر انٹرویو میں انھیں بھی نا پسند کر لیں گے کیوں؟جیون دیکھو یہ شور کیوں بڑھ رہا ہے۔ کچھ اور لوگ تو نہیں آ گئے۔
	(جیون جاتا ہے۔)
نارائن	:اچھا سیٹھ جی اب آپ اونچی ڈگری والوں کی عرضیاں ایک طرف کر لیں اور میں ٹکٹ سنبھالتا ہوں۔
	(دونوں مصروف ہیں جیون آتا ہے۔)
جیون	:حجور وہاں تو دو ڈھائی سو آدمی اور آ گئے ہیں۔ کچھ بائی لوگ بھی ہیں۔
آتمارام	:نارائن داس دوسو روپے اور کچھ بائی لوگ۔
نارائن	:جیون تم جاؤ ا ور جا کر سب کی عرضیاں لے آؤ اور کہنا چنے ہوئے آدمیوں کا انٹرویو بھی ابھی ہی ہو گا۔
جیون	:جی۔۔۔ یہ کیا ابھی ابھی ہو گا بابو جی۔
نارائن داس	:انٹرویو۔
جیون	:جی ہنٹروایو۔
آتمارام	:نارائن داس۔ یہ دیکھو ’’مالتی دیوی ایم اے ‘‘ جاؤ اسے بلا لاؤ۔
نارائن	:باقی عرضیاں بھی تو آج جانے دیجئے۔
آتمارام	:ہاں یہ بھی ٹھیک ہے۔
	(ڈاکیہ داخل ہوتا ہے۔)
ڈاکیہ	:نمستے جی۔ آج تو آپ کے لیے خوب ڈاک لایا ہوں۔
آتمارام	:لاؤ، لاؤ۔
ڈاکیہ	:کچھ بخشش سیٹھ صاحب۔
آتمارام	:ہوں؟
ڈاکیہ	:کچھ ہولی کی مٹھائی۔
آتمارام	:ہاں ہاں کیوں نہیں۔
	(دیتا ہے۔)
نارائن	:سیٹھ جی یہ تو کوئی تین سو چٹھیاں دکھائی دیتی ہیں۔
آتمارام	:تین سو۔
	(جیون عرضیاں لے کر آتا ہے۔)
جیون	:یہ لیجئے۔
آتمارام	:نارائن داس ذرا جلدی کرو۔ ایسا کیوں نہیں کہ تم مالتی دیوی کو بلا لاؤ اور میں عرضیاں دیکھ لیتا ہوں۔ کوئی ایم اے ہو تو اسے بھی بلا لانا۔
نارائن	:یہ بھی ٹھیک ہے۔ مگر ذرا جلدی کیجئے۔
	(جانے لگتا ہے۔ اسی وقت فالتو آتا ہے۔)
فالتو	:بابو چیک تڑوا لائے۔
آتمارام	:کون سا چیک۔۔۔؟
نارائن	:جی وہ۔۔۔ ابے فالتو اس وقت ہم مصروف ہیں تو شام میں آ کر اپنے پیسے لے جانا۔
فالتو	:میں تو آج ہی اور ابھی لے کر جاؤں گا۔ میں یہاں سے ہلنے والا نہیں ہوں۔
نارائن	:اچھا دیکھ تو اس وقت دو گولڈ سپاٹ لے آ اور سب کے پیسے اکٹھے لے جانا۔
فالتو	:ادھار کچھ نہیں ملے گا۔ پہلے ایک روپیہ ڈھائی آنے دلوا دو بعد میں گولڈ سپاٹ کی بات کریں گے۔
نارائن	:اچھا اچھا یہ لے۔
	(ایک روپیہ کا پوسٹیج ٹکٹ اٹھا کر دیتا ہے۔)
فالتو	:باقی ڈھائی آنے۔
نارائن	:وہ بھی مل جائیں گے۔ اب دو گولڈ سپاٹ لے آ۔
آتمارام	:نہیں نہیں تم فی الحال ایک سنگل چائے لے آؤ۔
نارائن	:ہیں۔
آتمارام	:ہاں، ہاں سنگل چائے۔(فالتو جاتا ہے )نارائن داس اب تم جاؤ اور مالتی کو بلا لاؤ۔(نارائن داس جاتا ہے ) دیکھو جیون عرضیوں کے ساتھ ٹکٹ لگے ہوئے ہوں گے۔ ٹکٹ اس طرف رکھتے جاؤ، عرضیاں ادھر۔
جیون	:(کام کرتے ہوئے ) حجور آج تو مجھے بیس روپے دلوا دیں مجھے ڈاکٹر کے پاس جانا ہے۔
آتمارام	:اچھا اچھا یہ لو دو روپئے (دو ٹکٹ دیتا ہے۔)باقی کل پرسوں لے لینا۔
جیون	:نہیں حجور دو روپئے سے کام نہیں چلے گا۔ ڈاکٹر بولتا ہے بیس روپئے کا درد ہے میں آپ کے پاؤں پکڑتا ہوں۔ مجھے بیس روپئے دے دیں۔
آتمارام	:اف اور کیا مصیبت ہے۔
	(نارائن داس مالتی دیوی کے ساتھ داخل ہوتا ہے۔)
	(جیون آتمارام کے پاؤں چھوڑ کر الگ ہو جاتا ہے۔)
نارائن	:آئیے آئیے۔(جیون کو ڈانٹتے ہوئے ) جیون!
	(جیون اٹھ کھڑا ہوتا ہے۔)
نارائن	:سیٹھ جی آپ ہیں مالتی دیوی۔ آپ ہیں ہمارے بوس۔
آتمارام	:بیٹھئے۔(آتمارام اور نارائن داس دونوں اپنی اپنی کرسی پیش کرتے ہیں۔دونوں کرسیوں کے بیچ پڑی کرسی پر مالتی بیٹھ جاتی ہے ) تو آپ نے ایم اے کہاں سے کیا ہے۔ 
	(عین اس وقت ایک نوجوان بدحواسی کی سی حالت میں داخل ہوتا ہے۔)
نوجوان	: آپ نے پہلے مجھے کیوں نہیں بلایا۔ میں نے بھی تو ایم اے پاس کیا ہے۔ بلکہ میں نے ایم اے کے ساتھ بی ٹی بھی کیا ہے اور عرضی کے ساتھ ایک روپیہ کا ٹکٹ بھی بھیجا ہے۔(نرمی سے ) سیٹھ جی میں یہ نوکری ساڑھے تین سوکی بجائے دوسو میں بھی کرنے کو تیار ہوں۔ میں نے ایم اے ہائی سکنڈ کلاس میں پاس کیا ہے۔ یہ رہے میرے  سرٹیفکٹ۔
	(کاغذوں کا پلندہ میز پر دے مارتا ہے۔)
	( ان میں ایک کھلا ہوا چاقو بھی ہے۔)
آتمارام	:یہ چاقو۔ کیا مطلب۔
	(مالتی دیوی اپنی کرسی میں سکڑ جاتی ہے۔)
نوجوان	:جی یہ مجھے۔۔۔ جی یہ میں نے۔۔۔ معاف کرنا مجھے اور کوئی راستہ نظر نہیں آتا تھا۔ آپ مجھے یہ نوکری دے دیجئے نہیں تو میں۔۔۔ نہیں نہیں میں خودکشی نہیں کروں گا۔ میں دنیا سے لڑوں گا میں اپنے جیون کو مدھر بناؤں گا۔ میری بیوی ہے۔ میرے  بچے ہیں۔ میں ان کی خاطر، میں اپنی خاطر کام کرنا چاہتا ہوں۔ سیٹھ جی۔ یہ نوکری مجھے دے دیں میں پوری تندہی سے کام کروں گا۔ میں خون پسینہ ایک کر دوں گا۔
آتمارام	:بیٹھئے بیٹھے۔۔۔ نارائن داس دیکھنا تو ان کی عرضی۔۔۔ کیا نام ہے آپ کا۔
نوجوان	:جی دولت رام۔
نارائن	:(عرضیاں الٹتے پلٹتے ) جی یہ رہی ان کی عرضی۔
آتمارام	:آگے کہیں کام کیا ہے؟
دولت رام	:جی ہاں تین مہینے پیشتر میں ایک مل میں چپڑاسی تھا۔
جیون	:چپڑاسی۔
دولت رام	:اس سے پہلے میں ایک ا سکول میں ٹیچر تھا۔
آتمارام	: آپ آفس کا حساب کتاب کیسے سنبھالیں گے۔
نارائن 	:کیاگجراتی مراٹھی بھاشہ جانتے ہیں؟
دولت رام	:جی۔۔۔ جی نہیں۔
نارائن	:ہمارا تو کام کاج، لین دین، حساب کتاب گجراتی مراٹھی میں ہوتا ہے۔
دولت رام	:جی میں دونوں زبانیں پندرہ دن کے اندر اندر سیکھ لوں گا۔
آتمارام	:یہ تو نہایت اچھی بات ہے۔ اچھا دیکھئے فی الحال میں اتنا ہی کر سکتا ہوں کہ آپ کو پندرہ دن کے لیے Trial  پر رکھیں۔
دولت	:جی شکریہ۔
	(اٹھتا ہے۔)
آتمارام	:اچھا تو میں آپ کوAppointment  لیٹر بذریعہ ڈاک بھیج دوں گا۔ آپ فکر نہ کریں۔(دروازہ تک چھوڑ کر آتا ہے دولت رام کو) اچھا نمستے۔(جیون سے ) جیون دیکھو تم دروازے کے باہر بیٹھو اور کسی فالتو آدمی کو اندر مت آنے دینا۔ سمجھے۔
مالتی	:اچھا تو میں چلتی ہوں۔
	(اٹھ کھڑی ہوتی ہے۔)
آتمارام، نارائن:کیوں۔ کیوں؟
مالتی	: آپ نے تو نوکری ان کودے دی نا۔
نارائن	:اجی وہ تو یونہی ٹالنے۔۔۔ 
آتمارام	:نوکری کی بات تواب ہو گی۔۔۔ بیٹھئے۔
	(بیٹھ جاتی ہے۔)
آتمارام اور نارائن:مالتی دیوی۔
مالتی	:جی۔
آتمارام	:نارائن داس تم ذرا۔۔۔ ہاں تو مالتی دیوی ہمارے پاس آپ کی یہ پہلی نوکری ہو گی۔
مالتی	:جی میں نے اپنی عرضی میں سب کچھ لکھ رکھا ہے۔
آتمارام	:اوہ!میں سمجھا آپ سیدھی انٹرویو دینے ہی آئی ہیں۔
نارائن	:(جو عرضی ڈھونڈ کر اسے پڑھ رہا ہے ) آپ نے پہلی دو نوکریاں کیوں چھوڑ دیں۔
آتمارام	:نارائن داس تم ذرا۔۔۔ جی ہاں آپ نے پہلی دو نوکریاں کیوں چھوڑ دی۔
مالتی	:کپڑا سلائی کے کارخانے میں تو تنخواہ بہت ہی کم تھی اور Continuity Girl کی اس لیے چھوڑ۔۔۔ 
آتمارام	:یہ کان۔۔۔ کان۔۔۔ کانٹٹی گرل۔۔۔ 
مالتی	:جی میں ایک فلم ڈائرکٹر کی اسسٹنٹ تھی۔
نارائن	:تب تو تنخواہ خوب ملتی ہو گی۔
مالتی	:جی ہاں تنخواہ تو خوب ملتی تھی مگر مجھے وہاں کا atmosphere  پسند نہیں آیا۔
آتمارام	:کیا پسند نہیں آیا۔
مالتی	:جی atmosphere۔
نارائن داس	:اوہ۔ واتاورن۔ واتاورن۔
آتمارام	:اچھا واتاورن۔ اچھا اچھا(نارائن داس کو باہر جانے کا اشارہ کرتا ہے نارائن داس ایسے دیکھتا ہے جیسے سمجھا ہی نہ ہو)نارائن داس آپ جا کر دو گولڈ سپاٹ لے آئیں۔
نارائن	:جی۔
	(بڑی بے دلی سے جاتا ہے۔)
آتمارام	: آپ کے گھر اور بھی کوئی کمانے والا ہے۔
	(اسی بیچ وہ اپنی کرسی پاس لے آتا ہے۔)
مالتی	:جی نہیں۔ میرا ایک چھوٹا بھائی اور بوڑھی ماں۔
آتمارام	: آپ sunday  کو تو فری ہوتی ہوں گی کیوں کہ۔۔۔ (نارائن داس جلدی سے آ کر اپنی کرسی پر بیٹھ جاتا ہے ) لے آئے گولڈسپاٹ۔
نارائن	:جی جیون کو کہہ دیا ہے لانے کے لیے۔
آتمارام	:میں نے تم سے کہا تھا یا جیون سے۔ جیون دو گھنٹے میں لائے گا۔ خیر ہاں تو مالتی دیوی جی۔ میں آپ سے کہہ رہا تھا کہ کیا آپ سنڈے کو فری ہوتی ہیں نا۔
	(نارائن داس چھینک مارتا ہے۔)
نارائن	:(اپنی کرسی نزدیک لاتے ہوئے ) آپ نے سیٹھ جی کے سوال کا جواب نہیں دیا۔
مالتی	:جی میں سمجھی نہیں۔
نارائن داس	:جی میں یہی کہ ہمارے سیٹھ جی کچھ کاروبار بڑھانے والے ہیں۔ آپ تو جانتی ہی ہیں کہ اگر کام کا رش ہو گیا تو دفتر میں کام سنڈے کو بھی کرنا پڑے گا۔ بس اتنا ہی۔
مالتی	:اچھا تو میں چلوں۔
	(چل پڑتی ہیں۔)
آتمارام	:(دروازے کے پاس پہنچ کر) تو میں کیا سمجھوں۔
مالتی	:جی میں کوشش کروں گی۔
آتمارام	:(مالتی کے کندھے کو چھو کر) آپ کوشش کریں گی واہ واہ تب تو نوکری آپ ہی کو ملے گی۔
	(مالتی سن کر باہر چلی جاتی ہے۔)
آتمارام	:نارائن داس اس لڑکی کا پتہ تو دینا مجھے۔ کبھی شاید واقعی نوکری دینی پڑ جائے۔ (دونوں مسکراتے ہیں ) اچھا دیکھو جلدی سے باقی عرضیوں سے بھی ٹکٹ الگ کر لو تو کام نبٹ جائے۔
نارائن	:جی۔
	(دونوں مصروف ہیں عرضیوں سے ٹکٹ الگ کرتے ہوئے۔)
	(جیون داخل ہوتا ہے دوڑتا ہوا۔)
جیون	:حجور ایک پولیس آفیسر ساتھ والوں سے آپ کا پتہ پوچھ رہا ہے۔
آتمارام	:جاؤ ان کی عرضی بھی لے آؤ۔
نارائن	:سیٹھ جی پولیس آفیسر۔
آتمارام	:ہیں !
نارائن	:میں نے پہلے ہی کہا تھا پولیس سے ہوشیار رہئے گا۔ 
آتمارام	:اب کیا ہو گا۔ اوہ ایشور۔ دیکھو جیون تم یہ تمام ٹکٹ اس رجسٹر میں رکھ دو اور اسے اپنے پاس رکھ لو۔ نارائن داس تمام عرضیاں تم۔۔۔ اف ہو۔۔۔ تم ان کو جلادو مگر یار۔۔۔ خیر تم ا نہیں اپنے دراز میں رکھ دو۔
	(نارائن داس دراز میں رکھنے جاتا ہے مگر میز میں دراز نہ پا کر سیٹھ کی دراز میں رکھنے جاتا ہے۔)
نارائن	:سیٹھ جی میری میز میں تو دراز ہی نہیں ہے۔
آتمارام	:اف ہو۔ تم ان کے اوپر بیٹھ جاؤ۔ بیٹھ جاؤ۔ ہے پرمیشور۔
	(پولیس آفیسر داخل ہوتا ہے۔)
آفیسر	:کیا جگہ لی ہے آپ نے بھی ڈھونڈتے ڈھونڈتے میں تھک گیا۔
آتمارام	:جی لے لی ہے۔ کہئے میں آپ کی کیا سیوا کر سکتا ہوں۔جیون ایک لیمن، ایک ٹھنڈا لیمن تو لانا۔
آفیسر	:نہیں نہیں۔ لیمن رہنے دیں کوئی خاص ضرورت نہیں۔ دیکھئے کل کے ٹائمز میں اشتہار آپ ہی نے دیا تھا۔
آتمارام	:جی مجھے ایک اسسٹنٹ منیجر کی ضرورت تھی۔
آفیسر	:تھی یا ہے۔
آتمارام	:جی فی الحال توہے۔ کام کا کوئی آدمی ہی نہیں ملتا۔
آفیسر	:ہر عرضی کے ساتھ ایک روپئے کا پوسٹیج ٹکٹ بھی منگوایا ہے نا آپ نے۔
آتمارام	:جی۔ وہ رجسٹری سے جواب دینے کے لیے۔
آفیسر	:بات دراصل یہ ہے۔۔۔ میں نے آپ کو کہیں دیکھا ہے۔
آتمارام	:جی۔ نہیں۔ آپ نے کسی اور کو دیکھا ہو گا۔
آفیسر	:جی نہیں مجھے یقین ہے میں نے آپ ہی کو دیکھا ہے۔ یاد نہیں آتا کہاں۔ شاید باندرہ پولیس اسٹیشن پر یا باندرہ ریلوے اسٹیشن پر۔
	(جیون اپنا سامان لے کر باہر جاتا دکھائی دیتا ہے۔)
آتمارام	:جی باندرہ ریلوے اسٹیشن پر دیکھا ہو گا۔ میں کبھی کبھار باندرہ جاتا ہوں وہاں میرا ایک رشتہ دار رہتا ہے۔
آفیسر	:جی میں بھی پہلے باندرہ پولیس اسٹیشن پر لگا ہوا تھا اب میری تبدیلی اندھیری ہو گئی ہے۔
آتمارام	:مگریہ تو چرچ گیٹ کا علاقہ ہے انسپکٹر صاحب۔
آفیسر	:جی ہاں میں ایک ضروری کام کی وجہ سے آیا تھا۔ دیکھئے آپ ذرا باہر تک تو چلئے۔
آتمارام	:جی میں۔
آفیسر	:جی ہاں آپ۔
آتمارام	:جی یہ اپنے ہی آدمی ہیں۔ یہ میرے  منیجر ہیں نارائن داس۔
نارائن	:جی نمستے۔
آفیسر	:نمستے۔ نارائن داس جی آپ ہی ذرا باہر چلے جائیں۔
	(نارائن داس کرسی سمیت باہر جاتا ہے۔)
آفیسر	:بات یہ ہے کہ میرا بھتیجا اب جوان ہو گیا ہے اور اگر آپ یہ نوکری اسے دے دیں تو آپ کی بڑی مہربانی ہو گی۔ وہ بڑا ہی ہونہار لڑکا ہے۔ اس نے اسی سال میٹرک کیا ہے۔ یہ رہی اس کی عرضی۔ ٹکٹ تو میں لانا بھول گیا۔البتہ یہ لے لیں ایک روپیہ۔
آتمارام	:نہیں نہیں روپیہ کی کیا ضرورت ہے آپ تو شرمندہ کر رہے ہیں۔ آپ کا بھتیجا۔ میرا بھتیجا۔ میں تو سمجھا۔۔۔ خیر آپ عرضی بھی نہ لاتے تو بھی میرا فرض تھا کہ آپ کے بھتیجے کو رکھ لوں۔
آفیسر	: آپ کا شکریہ کن الفاظ میں ادا کروں۔
آتمارام	:کیوں مجھے شرمندہ کرتے ہیں۔
آفیسر	:تو میں اب چلتا ہوں۔
آتمارام	:دیکھئے ایک مہربانی کیجئے۔
آفیسر	:جی کہئے نا۔
آتمارام	:باہر کچھ امیدوار کھڑے ہیں۔ اگر آپ ا نہیں کہہ دیں گے کہ Selection  ہو گیا ہے تو وہ چلے جائیں گے۔
آفیسر	:ہاں ہاں کیوں نہیں۔ یہ کون سی بڑی بات ہے۔ ضرور کہہ دوں گا۔
آتمارام	:شکریہ۔
	(آفیسر جاتا ہے۔)
	(نارائن داس آ کر)
نارائن داس	:سیٹھ جی کیا ہوا۔ بڑا خوش خوش گیا ہے یہ پولیس آفیسر تو۔
آتمارام	:بس جلدی کرو۔ کاغذات عرضیاں سنبھالو اور بھاگو یہاں سے۔
نارائن داس	:مگر سیٹھ جی ابھی تو آپ کا پلان روپئے میں چار آنے بھی مکمل نہیں ہوا۔ ابھی تو شام کی ڈاک آئے گی۔ کل کی ڈاک آئے گی۔
آتمارام	:ارے پاگل کل کی ڈاک سے پہلے تو انسپکٹر کا بھتیجا آ دھمکے گا۔
نارائن داس	:تو کیا ہوا۔ اگر ضرورت پڑی تو ان ٹکٹوں میں سے کچھ پیشگی بھی دے دیں گے۔
آتمارام	:دیکھو، نارائن داس، پلان میں نے بنایا ہے یا تم نے۔
نارائن داس	: آپ نے۔
آتمارام	:تو جیسا میں کہوں ویسا ہی کرنا پڑے گا۔ اٹھاؤ فائلیں، عرضیاں وغیرہ۔ وہ ٹکٹوں والا رجسٹر بھی لے لو۔ یہ سب لے کر چلو میرے  گھر۔
نارائن داس	:وہ ٹکٹوں والا رجسٹر تو آپ کے پاس تھا سیٹھ جی۔
آتمارام	:ارے میرے  پاس کہاں تھا۔ تمہیں ہی تو دیا تھا میں نے۔
نارائن داس	:کیا کہہ رہے ہیں آپ بھی۔ یہاں تو دکھائی نہیں پڑتا۔
آتمارام	:یہیں ہو گا، جانا کہاں ہے اسے۔ ارے وہ تو میں نے جیون کو دیا تھا۔۔۔ کہاں ہے جیون۔۔۔؟
نارائن	:جیوں ابھی ابھی تو یہیں تھا۔
آتمارام	:دیکھو وہ رجسٹر اپنے بستر میں تو نہیں رکھ گیا۔
نارائن	:سیٹھ جی، اس کا بستر توہے ہی نہیں۔
آتمارام	:ارے یہیں ہو گا۔
نارائن	:لگتا ہے بستر اور رجسٹر لے کروہ چمپت ہو گیا ہے۔
آتمارام	:تمہیں کیسے پتہ کہ وہ چمپت ہو گیا ہے۔
نارائن	:بس یونہی میرا خیال ہے۔
آتمارام	:خیال ہے تو یہ تمہارا خیال ہے۔ سچ سچ بتاؤ کہاں ملنے کو کہہ گیا ہے بولو۔ بتاؤ۔
نارائن	:کیا کہہ رہے ہیں آپ۔
آتمارام	:میں ٹھیک ہی کہہ رہا ہوں۔ تم دونوں مجھے لوٹنے پر تلے ہوئے ہو۔ میں ابھی تھانے میں جا کر رپورٹ لکھواتا ہوں کہ تم دونوں نے میری چوری کی ہے۔
نارائن	:ذرا ہوش میں آئیے سیٹھ جی۔ تھانے میں جانے سے نقصان آپ کا ہی ہو گا۔ تھانے میں تو جاؤں گا میں اور دیکھتا ہوں سزا آپ کو ہوتی ہے یا مجھے۔ یہ پلان آپ نے شروع کیا تھا یا میں نے۔ پہلے تو آپ نے مجھے اس کام میں شریک کیا اب مجھ ہی پر جھوٹا الزام لگاتے ہیں۔ شرم نہیں آتی۔
	(غصے میں چلا جاتا ہے۔)
آتمارام	:اچھا بابا میں ہی۔۔۔ نارائن سنو تو۔۔۔ ہائے میں لٹ گیا۔ پولیس، جیل۔ نہیں۔ نہیں۔ نہیں۔ نہیں (کچھ دیر مسکراتا ہے ) ہاں ہاں دوسرا تگڑم۔۔۔ آج ہی کلکتہ۔۔۔ آج ہی کلکتہ۔
	(زور سے ہنستا ہے۔)
	(پردہ گرتا ہے۔)
***
ماخذ:’’شگوفہ‘‘(ڈرامہ نمبر)۱۹۷۹ء
۳۱/مجردگاہ، معظم جاہی مارکیٹ۔ حیدرآباد۔۔ ۵۰۰۰۰۱(اے پی)
 
اقبال نیازی
ڈاکو آ رہے ہیں۔۔۔ 

کردار	:
نٹ
بوڑھا کریم
نٹی
جمن
تھانیدار
بھجنگ
چار سپاہی
سنتا
گاؤں کا چوکیدار
نتھو
مکھیا
سنتے کی بہو
نتھو کی بیوہ بہو
۔۔۔ اور ۔۔۔ 
ایک کتا
 منظر	:(تاشے کی تیز آواز کے ساتھ پردہ کھلتا ہے۔ اسٹیج پر ایک گاؤں کا منظر۔۔۔ گاؤں کے سبھی لوگ کسی نہ کسی کام میں مصروف ہیں اور گیت گا رہے ہیں اور ناچ رہے ہیں۔)
سب	:ڈاکو آئے۔۔۔ ڈاکو آئے۔۔۔ ڈاکو آئے۔۔۔ 
	ڈاکو آئے۔۔۔ ڈاکو آئے۔۔۔ ڈاکو آئے۔۔۔ 
گروپ 	۱:گاؤں بچانے کو۔۔۔ سب کو لبھانے کو۔
گروپ 	۲:رسمیں نبھانے کو۔۔۔ رنگ جمانے کو۔
گروپ 	۱:دکھ درد مٹانے کو۔۔۔ فکریں بھگانے کو۔
سب	:ڈاکو آئے۔۔۔ ڈاکو آئے۔۔۔ ڈاکو آئے۔۔۔ 
عورتیں 	:ہم نے بلایا ہے۔۔۔ سپنا سجایا ہے۔
مرد	:ہوا ہو ہو ہو ہو ہو۔۔۔ 
عورتیں 	:جائیں گے وہ دیکھو سب کچھ سدھار کے اب۔۔۔ 
مرد	:ہوا ہو ہو ہو ہو ہو۔۔۔ 
عورتیں 	:چنتائیں کا ہے کی ہے؟بے فکری ہے ہر سو۔
	(کتا بھونکتا ہے۔)
	سوئیں گے اب سارے پیر پسار کے ہم۔
	(کتا بھونکتا ہے۔)
سب	۔:ڈاکو آئے۔۔۔ ڈاکو آئے۔۔۔ ڈاکو آئے۔۔۔ 
	سب کی حفاظت کو
	گاؤں کی راحت کو۔۔۔ 
	سب کی سدھار دیں گے 
	بگڑی ہوئی حالت کو۔۔۔ 
	ڈاکو آئے۔۔۔ ڈاکو آئے۔۔۔ ڈاکو آئے۔۔۔ 
	(گاتے ناچتے ہوئے سب جاتے ہیں۔ بوڑھا چوکیدار اسٹیج پر رہتا ہے۔ بوڑھا چوکیدار لاٹھی ٹیکتے ہوئے اور ہاتھ آنکھوں پر لگائے دور دیکھتے ہوئے آتا ہے۔۔۔ اچانک گھوڑوں کی ٹاپیں سنائی دیتی ہیں اور یہ تیز رفتار آوازیں دور سے قریب آنے لگتیں ہیں۔ آوازیں بڑھتی جاتی ہیں اور بوڑھا چوکیدار پوری طاقت سے چلاتا ہے۔)
چوکیدار	:ڈاکو آئی رہے ہیں بابو۔۔۔ ہوشیار۔۔۔ ڈاکو آئی رہے ہیں۔۔۔ (ایک مریل سا کتا چوکیدار کو دیکھ کر زور زور سے بھونکتا ہے۔ چوکیدار اسے لاٹھی سے مار کر بھگاتا ہے اور پھر گھبرائے گھبرائے لہجہ میں پکارتے ہوئے ونگ میں جاتا ہے۔)ڈاکو آئی رہے ہیں بابو۔۔۔ ڈاکو آئی رہے۔
	(کتا بھی گھبرا کر ادھر ادھر دیکھتا ہے اور پھر بھونکتے ہوئے ونگ میں بھاگتا ہے۔۔۔ فیڈ آؤٹ)
	سین نمبر۱
	 (روشنی آنے پر ڈھول کی مخصوص تال پرنٹ اور نٹی ناچتے اور گاتے ہوئے داخل ہوتے ہیں۔)
نٹی	:سنو سنو!ہم لائے بھیا ایک کہانی۔۔۔ ایک کہانی۔۔۔ 
نٹ	:گاؤں گاؤں میں پھیلی ہے یہ عجب کہانی۔۔۔ ایک کہانی۔۔۔ 
نٹی	:(پکار کر) ڈاکو آ رہے ہیں ہو۔۔۔ بابو جی۔۔۔ 
نٹ	:باپ رے۔۔۔ نٹی پیاری۔۔۔ ڈ۔۔۔ ڈ۔۔۔ ڈاکو۔۔۔ لیکن کس گاؤں میں؟
نٹی	:ہندوستان کے کسی بھی گاؤں میں نٹو پیارے۔۔۔ ہر گاؤں میں ملیں گے۔۔۔ یہ ڈاکو۔۔۔ 
نٹ	:(ڈر کر بھاگتے ہوئے ) پھر۔ پھر تو میں چلا پیاری نٹی۔۔۔ تم ہی سنبھالو۔۔۔ 
	(نٹی، نٹ کا کالر پکڑ کر گھسیٹتی ہے۔)
نٹی	:یہ ڈاکو۔۔۔ کوئی پھولن دیوی نہیں۔۔۔ 
نٹ	:نہیں؟سچی!
نٹی	:وہ تومر گئی۔۔۔ 
نٹ	:چلو اچھا ہوا۔۔۔ (خوش ہو کر) لیکن ویرپن۔۔۔ 
نٹی	:وہ تو جنگل میں ہے۔۔۔ چندن کی لکڑیوں کے بیچ۔
نٹ	:ابھی مرا۔۔۔ میرا مطلب پکرا نہیں گیا؟
	(تھوک نگل کر۔)
نٹی	:(اترا کر) سرکار جب چاہے گی پکڑ لے گی نٹو پیارے۔۔۔ ہائے ہائے کیا مونچھیں ہیں اس کی۔۔۔ یہ لمبی لمبی۔۔۔ مونچھیں ہوں تو بس۔۔۔ 
نٹ	:بے سرم۔۔۔ بے حیا۔۔۔ نرلج میرے  سامنے پرائے مرد کا نام لیتے تجھے لاج نہیں آتی؟
نٹی	:پرایا مرد؟ارے وہ مرد کہاں رے۔۔۔ وہ تو اسمگلر ہے نا۔۔۔ 
نٹ	:تو اسمگلر مرد نہیں ہوتے کیا۔۔۔؟
نٹی	:یہ تو پولیس والے جانیں۔ تو پٹری سے مت اتر۔ ہم ڈاکوؤں کی بات کر رہے تھے۔
نٹ	:ہم نہیں۔۔۔ تو کر رہی تھی۔۔۔ (گھبرا کر) باپ رے۔ ڈاکو۔ کہاں ہے؟ کہاں ہے؟
نٹی	:ہر طرف۔۔۔ ہمارے آس پاس۔۔۔ آمنے سامنے۔۔۔ پیچھے آگے۔۔۔ 
نٹ	:توتو ہمیں کہاں کے ڈاکو سے ملا رہی ہو نٹی ڈارلنگ؟
نٹی	:ایک نئے ڈاکو سے ڈیئرنٹ۔۔۔ ایک نئے گاؤں میں !
نٹ	:تو چلو چلتے ہیں۔
نٹی	:ہاں ہاں چلو۔ ان ڈاکوؤں سے ملتے ہیں۔
	(دونوں ایک ساتھ پکار کے ) ڈاکو آ رہے ہیں ہو بابو جی
	(ناچتے ہوئے جاتے ہیں۔)

	سین نمبر۲
	 (اسٹیج کے دائیں حصہ میں روشنی ہوتی ہے۔ تھانیدار کرسی پر پیر پھیلائے منہ پر رومال ڈال کر خراٹے لے رہا ہے۔۔۔ سپاہی وائرلیس فو ن لے کر آتا ہے۔)
سپاہی	۱:حضور!حضور اٹھئے۔۔۔ ایس پی صاحب۔۔۔ ایس پی صاحب
	(تھانیدار ہڑبڑا کر اٹھتا ہے۔۔۔ جلدی جلدی یونیفارم ٹھیک کرتا ہے، کیپ پہنتا ہے۔)
تھانیدار	:کہاں ہے۔۔۔ کہاں ہے بے۔۔۔؟
سپاہی 	۱:(وائرلیس کی طرف اشارہ کر کے ) حضور یہاں !
تھانیدار	:(برا سا منہ بنا کر)یہ وائرلیس ٹھیک کام کر رہا ہے کیا؟
سپاہی	۱:جی حضور۔۔۔ ابھی ابھی کرنا شروع کیا ہے۔۔۔ 
تھانیدار	:(بڑبڑاتے ہوئے ) سالا جب کام نہیں کرنا چاہئے تب برابر کرتا ہے۔۔۔ لاؤ۔۔۔ (وائرلیس فون لے کر لہجہ بدل کر) حضور! تھانیدار گیندا سنگھ۔۔۔ 
	(دوسری طرف سے ایس پی کی آواز سنائی دیتی ہے۔)
آواز	:شٹ اپ۔۔۔ کہاں تھے اتنی دیر سے؟ کیا کر رہے تھے؟
تھانیدار	:(بوکھلا کر) سر!دو نمبر میں تھا۔۔۔ ایک نمبر کر رہا تھا۔۔۔ 
آواز	:(دہاڑ کر) شب آپ۔۔۔ سارا وقت وہی کرتے رہتے ہو۔
تھانیدار	:جی حضور۔۔۔ حکم کیجئے۔
آواز	:ابھی ابھی خبر ملی ہے نیا گاؤں میں کچھ ڈاکو حملہ کرنے والے ہیں۔ تم فوراً اپنے سپاہیوں کولے کر وہاں پہنچو۔
تھانیدار	:جی حضور۔۔۔ 
آواز	:اور بھاری بندوبست سے جاؤ۔۔۔ ضرورت پڑے تو پڑوس کے تھانے سے بھی مدد لو۔
تھانیدار	:جی حضور۔۔۔ لیکن حضور۔۔۔ یہ خبر سچی ہے نا۔۔۔؟
آواز	:شٹ آپ! جانتے ہو کس سے بات کر رہے ہو؟
تھانیدار	:(بوکھلا کر) نہیں حضور۔۔۔ وہ۔۔۔ م۔۔۔ م۔۔۔ میں اس لیے پوچھ رہا تھا کہ پچھلی بار پوری تیاری سے گئے تھے۔ سوس پاہی لے گئے تھے، ہتھیار تھے، جیپیں تھیں، گولہ بارود سب تھا۔۔۔ اور ہم انتظار کرتے رہ گئے۔۔۔ لیکن ڈاکو نہیں آئے۔۔۔ 
آواز	:(طنز سے ) تو تم کیا چاہتے ہوا نہیں گاؤں میں لوٹ مچانے کے لیے باقاعدہ Invitation  بھیجا جائے۔۔۔؟
تھانیدار	:یس سر۔۔۔ میرا مطلب۔۔۔ نو۔۔۔ نو۔۔۔ سر۔۔۔ 
آواز	:شٹ اپ۔۔۔ مجھے پل پل کی خبر ملنی چاہئے۔
	(وائرلیس بند ہو جاتا ہے۔)
تھانیدار	:(لمبی سانس لیتے ہوئے )’’شٹ اپ‘‘ بولتے بولتے ایس پی بن گئے اور اب وہاں بیٹھے بیٹھے حکم چلا رہے ہیں ’’نیا گاؤں پر ڈاکو حملہ کرنے والے ہیں۔۔۔ سپاہی لے کر پہنچ جاؤ‘‘(آواز دے کر) نمبر ایک۔۔۔ جا بے سب سپاہیوں کوبلا لا اور دیکھو سب ادھر ادھر ننگے پڑے ہوں گے ان سے کہنا کہ وردی پہن کر آئیں۔۔۔ نیا گاؤں میں کیمپ ڈالنا ہے۔
	(نمبر ایک سپاہی خوشی خوشی جاتا ہے۔ روشنی دھیمی ہو جاتی ہے۔ نٹ اور نٹی داخل ہوتے ہیں۔)
نٹ	:دیکھا نٹی تھانیدار گینڈا سنگھ کو؟
نٹی	:گینڈا نہیں نٹو! گیندا۔۔۔ بے چارہ گیندا۔۔۔ کتنا آرام تھا تھانے میں !
نٹ	:اور اب کیمپ لگانا ہے نیا گاؤں میں۔
نٹی	:اسے فکر تھی یہ خبر کہ ڈاکو آ رہے ہیں ایس پی کو کہاں سے ملی ہو گی؟
نٹ	:انٹلی جنس نے ہوم ڈپارٹمنٹ کودی ہو گی اور ہوم ڈپارٹمنٹ نے ایس پی کو، ایس پی نے تھانیدار کو۔۔۔ اور تھانیدار نے۔۔۔ 
نٹی	:ڈاکوؤں کودے دی ہو گی۔۔۔ 
نٹ	:تیرا مطلب! ڈاکوؤں کو بھی یہ خبر کر دی گئی کہ ا نہیں نیا گاؤں میں ڈاکہ ڈالنے آنا ہے۔
نٹی	:بدھو!ڈاکوؤں کو یہ خبر دی گئی کہ تھانیدار نیا گاؤں میں آ رہے ہیں۔
نٹ	:(آنکھیں مٹکا کر) اوہو۔۔۔ تبھی تو میں سوچوں کہ تھانیدار اتنا بے فکر کیوں ہے؟
نٹی	:ارے تھانیدار تو ایسی خبروں کو روز شام کی دارو کے ساتھ پی جاتا ہے۔۔۔ 
نٹ	:مطلب! ڈاکوؤں سے ہم نہیں ملیں گے نا۔۔۔ چلو اچھا ہوا۔۔۔ 
	(خوش ہوتا ہے۔)
	(نٹ چلاتے ہوئے ونگ میں جاتا ہے۔۔۔ نٹی اس کے پیچھے پیچھے پکارتے ہوئے جاتی ہے۔)
دونوں 	:ڈاکو نہیں آ رہے ہیں بھئی۔۔۔ نہیں آ رہے ہیں۔
 
	سین نمبر۳
	 (اسٹیج کے پچھلے حصے میں روشنی ہوتی ہے۔ رات کا وقت۔ گاؤں کے لوگ جمع ہیں۔ سب فکرمند ہیں۔)
مکھیا	:دیکھو! اس گاؤں کا مکھیا ہونے کے ناطے میں سب کو تاکید کر رہا ہوں کہ اپنے اپنے گھرکی، گھر والوں کی حفاظت خود کرو۔۔۔ ڈاکو کبھی بھی حملہ کر سکتے ہیں۔
بوڑھا کریم	:میں تو کہوں گا کہ کوئی رات کو باہر کھٹیا پر نہ ہوئے۔ سب لوگ گھروں میں رہیں اور چوکنے رہیں۔
سنتا	:تو پھر ڈاکوؤں کے آنے کی خبر ہمیں کیسے لگے گی؟
مکھیا	:ہم نے گاؤں کے چو رستے پر اپنے چوکیدار کو بٹھا رکھا ہے۔ وہ دور سے دیکھ کر پہچان لے گا۔۔۔ 
بھجنگ	:پر مکھیا جی! یہ جیٹھ بیساکھ کا موسم بڑا بھاری پڑتا ہے۔۔۔ 
نتھو	:ہاں !گرمی اور لو کے مارے گھر میں سویا نہیں جاتا کا کریں؟
مکھیا	:(ڈانٹ کر) تم تھوڑی تکلیف نہیں اٹھا سکتے؟ہر وقت آرام چاہئے بس۔ سن نہیں رہے ہو۔۔۔ آس پاس کے گاؤں سے کیسی بھیانک بھیانک خبریں آ رہی ہیں۔۔۔ آج ڈاکوؤں نے فلاں گاؤں لوٹ ڈالا۔۔۔ پرسوں فلاں گاؤں۔۔۔ 
بوڑھا کریم	:لیکن تھانے میں خبر کر دیتے مکھیا تو۔۔۔ 
مکھیا	:خبر کر دی ہے میں نے۔۔۔ تھانیدار اپنے سپاہیوں کے ساتھ بس پہنچتے ہوں گے۔۔۔ ارے وہ دیکھو چوکیدار یہیں آ رہا ہے۔
	(روشنی دھیمی ہوتی ہے۔ سین بدلتا ہے۔)
 
	سین نمبر۴
(تھانیدار وردی پوش سپاہیوں کو قطار میں کھڑا کر کے ان کا معائنہ کر رہا ہے۔ سب کے پیٹ نکلے ہوئے ہیں۔)
تھانیدار	:سیدھے کھڑے رہو بے۔ اٹینشن۔۔۔ !سالو!تم سے سیدھا کھڑا بھی نہیں رہا جاتا۔۔۔ دیکھو دیکھو۔۔۔ اپنے پیٹ کی طرف۔۔۔ سب کے پیٹ کیسے لٹک رہے ہیں۔۔۔ حرام خورو! کھا کھا کے بس چربی جمع ہو گئی ہے۔۔۔ سیدھے کھڑے رہو سینہ باہر نکالو۔۔۔ ایسے۔۔۔ 
	(اپنا سینہ پھلا کر بتاتا ہے۔ سپاہی منہ دبا کر ہنستے ہیں۔ تھانیدار کو احساس ہوتا ہے کہ اس کا بھی پیٹ نکلا ہوا ہے اور سینہ پھلانے کی کوشش میں وہ کارٹون جیسا لگ رہا ہے۔)
تھانیدار	:ٹھیک ہے ٹھیک ہے۔۔۔ سب نے رائفلیں لے لیں۔۔۔؟
	(چاروں سپاہی سیلوٹ کرتے ہیں اور تھری ناٹ تھری کی رائفلوں کو کندھے پر رکھتے ہیں۔)
سپاہی	۱:حضور! یہ رائفلیں انگریز کے زمانوں کی ہیں۔ اب ٹھیک سے چلتی بھی نہیں۔۔۔ ڈاکوؤں کے پاس ہمارے سے زیادہ Latest  ہتھیار ہیں۔
تھانیدار	:چپ بے ! تجھے کیا AK 47  لا کر دیں؟ ان حرامزادے ڈاکوؤں کی اتّی عزت کہ ا نہیں امپورٹیڈ گن سے ماریں؟ ارے انگریزوں نے ان رائفلوں کو اس لیے رد نہیں کیا تھا کہ اہنسا وادی جب ا نہیں رائفلوں سے مر رہے تھے تو پھر Latest  ہتھیاروں پر وہ روپیہ کیوں خرچ کرتے ! سمجھے۔۔۔؟
سپاہی	۲:لیکن حضور!سرکار ہمیں نئے ہتھیار کیوں نہیں دیتی؟
تھانیدار	:بہت منہ کھل رہا ہے رے حرامی! بہت پیر پسار رہے ہو۔۔۔ ابے معلوم نہیں سرکاری خزانہ خالی ہے۔ نئے ہتھیار کہاں سے لیں گے؟ہاں کسی انڈر ورلڈ کے گودام پر چھاپہ پڑے یا ڈاکو سرینڈر کر دیں توان کے نئے ہتھیار تمہیں مل سکتے ہیں۔
سپاہی 	۳:(دھیرے سے )اور ایسا زندگی بھر نہیں ہو سکتا۔۔۔ 
سپاہی	۲:ہاں !کیوں کہ ا نہیں چھاپوں سے پہلے پتہ چل جاتا ہے۔۔۔ 
تھانیدار	:چپ بے۔۔۔ کتے سالے ! ہم نیا گاؤں میں کیمپ ڈالنے جا رہے ہیں۔ ڈاکوؤں سے بھڑنے۔۔۔ کوئی کارگل پرجنگ لڑنے نہیں جا رہے ہیں (بڑبڑاتا ہے ) چل بے نمبر۴۔۔۔ جلدی جیپ نکال۔۔۔ 
	(سب سیلوٹ کرتے ہوئے لیفٹ رائٹ کرتے ہوئے روانہ ہوتے ہیں۔ تھانیدار کچھ ڈھونڈ رہا ہے۔۔۔ جیپ اسٹارٹ ہونے کی آواز۔۔۔ )
سپاہی	۱:(پکار کر) تھانیدار صاحب چلئے۔۔۔ ہم تیا رہیں۔۔۔ 
تھانیدار	:ابے آ رہا ہوں۔۔۔ میرا ہتھیار تو لینے دے۔۔۔ 
	(شراب کی ایک لمبی بوتل نکال کر وردی کے اندر ٹھونستا ہے۔۔۔ اسٹیج پر ونگ سے جیپ کا دھواں آتا ہے اور آواز کے ساتھ جیپ روانہ ہوتی ہے۔)
	(فیڈ آؤٹ)

	سین نمبر۵
	 (گاؤں کا وہی منظر۔ سارے لوگ اپنی جگہ کھڑے ہیں چوکیدار چلاتے ہوئے آتا ہے۔)
چوکیدار	:’’ڈاکو آ رہے ہیں بابو۔۔۔ ڈاکو آ رہے ہیں۔۔۔ ہوشیار۔۔۔ ‘‘
	(گاؤں کے لوگ خوفزدہ ہو کر چٹائی کے کھڑکی دروازوں کے کٹ آؤٹ میں چھپ جاتے ہیں۔ چوکیدار اسٹیج پر آتا ہے۔ مخالف سمت سے تھانیدار اپنے چاروں سپاہیوں کے ساتھ ناچتے ہوئے داخل ہوتا ہے۔۔۔ ڈھول کی تھاپ پر۔۔۔ کتا اندر آ کر ا نہیں دیکھ کر زور زور سے بھونکتا ہے۔۔۔ چوکیدار زور سے چلاتا ہے )
چوکیدار	:ڈاکو آ رہے ہیں۔۔۔ ہوشیار۔۔۔ 
تھانیدار	:(کتے کو ایک لات مارکر) ابے بڈھے ! کیا بک رہا ہے؟ہم تجھے ڈاکو دکھ رہے ہیں؟
	(بوڑھا چوکیدار نزدیک آ کر ہتھیلی سے آنکھوں کو چھجہ دے کران کو پہچاننے کی کوشش کرتا ہے اور پھر خوش ہو کر۔۔۔ )
چوکیدار	:ارے تھانیدار صاحب! معاف کرنا حجور! عمر کے ساتھ ساتھ نجر بھی کمجور ہو گئی ہے اس لیے ڈاکوؤں میں اور  آپ میں پھرک نہیں کر سکا۔۔۔ 
سپاہی	۱:(غصے سے آگے بڑھ کر)تجھے ہمارے ہاتھوں پر لگے یہ چمکتے بلے نظر نہیں آتے؟
چوکیدار	:بوڑھا چوکیدار ہوں سرکار!معاف کر دیجئے۔(آسمان کی طرف دیکھ کر) ہے بھگوان تیری کرپا ہے۔۔۔ ڈاکو نہیں پولس والے آئے ہیں۔۔۔ (زور لگا کر گوہار لگاتا ہے ) تھانیدار آئے ہیں بابو۔۔۔ تھانیدار۔۔۔ 
	(چٹائی کے دروازے اور کھڑکی پر چہرے نمودار ہوتے ہیں اور پھر سب گاؤں والے دھیرے دھیرے تھانیدار اور سپاہیوں کے آس پاس جمع ہوتے ہیں۔ ان گاؤں والوں میں بوڑھے بچے مرد عورتیں سبھی شامل ہیں۔۔۔ نتھو جلدی سے چارپائی بچھاتا ہے۔۔۔ اس کی بیٹی دری لا کر دیتی ہے۔ نتھو چارپائی پر دری بچھاتا ہے۔ تھانیدار کو بیٹھنے کے لیے کہتا ہے۔ باقی سپاہیوں کو مونڈھے دیے جاتے ہیں۔ ایک دیہاتی چھتری لے کر تھانیدار کے پاس کھڑا ہو جاتا ہے۔ تھانیدار چاروں طرف دیکھتے ہوئے، مونچھوں پر تاؤ دیتے ہوئے چارپائی پر گر جاتا ہے۔ باقی چاروں سپاہی بھی مونڈھے پر بیٹھتے ہیں۔ سب لوگ بہت خوش اور مطمئن نظر آ رہے ہیں۔ بوڑھا کریم دوڑ کر پیتل کے لوٹے اور گلاس میں ٹھنڈا پانی لا کر دیتا ہے۔ بھجنگ بھاگ کر مٹھا لاتا ہے۔ کوئی پان لا کر سپاہیوں کو دیتا ہے اور کوئی سگریٹ سارا گاؤں دوڑ دوڑ کر تھانیدار اور چار سپاہیوں کی خدمت کر رہا ہے۔ نٹ نٹی گاتے ہوئے داخل ہوتے ہیں۔)
نٹی	:توب ھیا! گاؤں والوں نے لی چین کی سانس۔۔۔ 
نٹ	:دلوں سے دور ہو گیا ڈاکوؤں کا ڈر اور احساس۔۔۔ 
نٹی	:سب جٹ گئے پولس کے سپیا کی خدمت میں جی جان سے 
نٹ	:سب کو تھا سکون سوئیں گے آج پیر پھیلا کر اطمینان سے۔۔۔ 
نٹی	:مکھیا تھا خوش کہ اس کا گاؤں بچ جائے گا۔۔۔ 
نٹ	:چوکیدار بے فکر کہ اب کوئی ڈاکو نہ آ پائے گا۔۔۔ 
نٹی	:چوکیدار رہ رہ کر تھانیدار کے سامنے جوڑتا تھا ہاتھ۔۔۔ 
نٹ	:وہی ہاتھ جو کاٹ کر وراثت میں دے گیا تھا اس کا باپ
نٹی	:یہ وہی ہاتھ تھے جسے اس کا باپ کبھی انگریز ڈسٹرکٹ مجسٹریٹ کے سامنے جوڑا کرتا تھا۔۔۔ 
نٹ	:اور اب وہی کمزور ہاتھ جوڑ جوڑ وہ ان سے نوالے توڑا کرتا تھا۔۔۔ 
نٹی	:تھانیدار اور سپیا کا حال نہ پوچھو۔۔۔ کیسی ہوئی ان کی آؤ بھگت۔۔۔ 
نٹ	:آؤ دیکھیں نیا گاؤں میں ہوتا ہے اب رات کا وکھت

	سین نمبر۶
	(روشنی دھیمی ہوتی ہے۔ رات کا منظر۔ تھانیدار اور سپاہی چارپائیوں پر پھیل کر لیٹے ہیں اور شراب کی بوتلیں ادھر ادھر پڑی ہیں۔ مریل کتا زمین سونگھ رہا ہے اور خالی بوتلوں کو چاٹ رہا ہے۔)
تھانیدار	:مکھیا۔۔۔ ارے او مکھیا۔۔۔ 
مکھیا	:(قریب آ کر) جی حضور!
تھانیدار	:اجی ہم کیا ایسے ہی بیٹھے رہیں گے؟ ناؤن ہمارا گوڑ دھونے نہیں آوے گی؟
مکھیا	:(گھگھیا کر) ایسے کیسے ہو سکتا ہے حجور! ابھی بلواتے ہیں۔۔۔ ناون، گوڑ تو کیا آجو بولیں گے وہ دھوئے گی۔۔۔ 
	(کتا زور زور سے بھونکتا ہے فوراً چوکیدار گھبرا کر پکار اٹھتا ہے۔۔۔ )
چوکیدار	:ڈاکو آئے رہے ہیں بابو۔۔۔ ڈاکو۔۔۔ 
	(سب اٹینشن ہو جاتے ہیں تھانیدار اور سپاہی بندوقیں تان لیتے ہیں۔۔۔ چوکیدار کو اپنی غلطی کا احساس ہوتا ہے اور  اپنے ہاتھوں سے اپنے سر پر چپت لگاتا ہے اور پھر تھانیدار اور سپاہیوں کو دیکھ کر)
چوکیدار	:معاف کرنا حجور۔۔۔؟تھانیدار آئے ہیں بابو، تھانیدار۔۔۔ 
	(سب چوکیدار پر غصہ کرتے ہیں، بڑبڑاتے ہیں۔)
مکھیا	:(قہر آلود نظروں سے گھورتے ہوئے ) جا۔۔۔ جلدی سے سنتے کی بہو کو بلا لا۔۔۔ 
	(سنتا خود ہی اپنی بہو کو لے کر داخل ہوتا ہے پیروں کی جھانجھر چھن چھن بجاتے نئی نویلی بہو شرماتی لجاتی ہوئی آتی ہے۔۔۔ اس کے ہاتھ میں ایک لوٹا اور تھال ہے۔۔۔ تھانیدار اور چاروں سپاہی ہوس بھری نگاہوں سے اسے دیکھنے لگتے ہیں۔۔۔ سنتے کی بہو تھانیدار کی کھٹیا کے پاس بیٹھ جاتی ہے اور تھانیدار کے پیروں سے جوتے اور موزے اتارتی ہے اور اس کے پیروں کو تھال میں رکھ کر خوب مل مل کر دھونے لگتی ہیں۔ تھانیدار جلدی جلدی بوتل سے شراب کے گھونٹ حلق میں انڈیلتا ہے۔ سپاہی یہ دیکھ کر جلدی سے اپنے پیروں کے اتارے ہوئے موزے پہننے لگتے ہیں۔ تھانیدار سنتے کی بہو کو گھور گھور کر دیکھتا ہے اور اس کی ٹھڈی پر ہاتھ لگا کر۔۔۔ )
تھانیدار	:بہت سندر ہے ری تو۔۔۔ کیا نام ہے تیرا ہاں۔۔۔؟
عورت	:غریب لوگن کا نام کہاں ہوتا ہے حجور۔۔۔ ہم تو گاؤں والوں کی بھابھی ہیں۔
تھانیدار	:(زوردار قہقہہ لگا کر) اچھا اچھا! کیا کہتے ہیں وہ۔۔۔ غریب کی بھابھی سب کی جورو۔
مکھیا	:(جلدی سے ) ناہی ناہی حضور! ایسا نہیں ہے وہ۔۔۔ غریب کی جورو۔۔۔ سب کی بھابھی۔۔۔ 
تھانیدار	:ارے ایک ہی بات ہے مکھیا۔۔۔ (زور زور سے ہنستا ہے ) کس کی لڑکی ہے رے یہ؟
سنتا	:حجور! میرے  بیٹے کی گھر والی ہے۔
تھانیدار	:(بے حیائی سے ) اچھا!سنبھال کر رکھ سنتا۔ ڈاکوؤں کی نظر اس پر پڑی تو پہلے اسے ہی اٹھا لے جائیں گے۔
سنتا	:(ہاتھ جوڑ کر) آپ ہیں نا مائی باپ یہاں ! آپ ہیں۔
	(تھانیدار اور سپاہی پھر بے ڈھنگے پن سے ہنستے ہیں۔ سنتے کی بہو اندر بھاگتی ہے اور مریل کتا پھر ایک بار بھونکتا ہے۔)
مکھیا	:حضور!خبر ملی ہے کہ ڈاکو گاؤں پر ڈاکہ ڈالنے والے ہیں۔۔۔ 
تھانیدار	:(اپنی پتلون کی زپ چڑھاتے ہوئے ) ہم لوگ یہاں تمہاری حفاظت کے لیے دوچار روز کیمپ کریں گے۔۔۔ پھر دیکھتے ہیں۔۔۔ ڈاکو سالے آنے کی کیسے ہمت کرتے ہیں۔۔۔ نمبر ایک بتا ان کو۔۔۔ 
سپاہی 	۱:(مکھیا کو الگ لے جا کر) تھانیدار صاحب نے سب بندوبست کر لیا ہے اور ہمارے پاس ہتھیار بھی بہت ہیں۔۔۔ بس!جب تک ہم اس گاؤں میں ہیں ہمارا۔۔۔ مطلب تھانیدار صاحب کا ہرطرح سے خیال رکھنا تم سب کا دھرم ہے۔۔۔ سمجھے۔۔۔ مکھیا سمجھا دو سب کو۔۔۔ !
سپاہی 	۲:اور تھانیدار صاحب جو مانگیں ا نہیں فوراً دے دو۔ارے وہ خوش رہیں گے تبھی تو ڈاکوؤں سے لڑ سکیں گے نا۔۔۔ ا نہیں دوڑا سکیں گے۔۔۔ 
نتھو	:(دھیرے سے بھجنگ سے پوچھتا ہے ) بھجنگ۔ یہ موٹے موٹے سپاہی کیا اتنا پیٹ لے کر ڈاکو لوگن کے پیچھے بھاگ سکیں گے؟
بھجنگ	:(اشارے سے چپ کرا کے ) چپ رہ۔۔۔ تھانیدار سنے گا تو ڈاکو لوگن کو چھوڑ تیرے پیچھے بھاگے گا۔
چوکیدار	:اور ویسے بھی پولس والن کی دوستی اور دسمنی کوئلے کی طرح ہوت ہے۔ گرم ہوئے تو ہاتھ جلا دیت ہیں اور ٹھنڈئے تو ہاتھ کالا کر دیت ہیں۔
تھانیدار	:(پسینہ پونچھتے ہوئے ) ارے مکھیا۔ سالا کتنی گرمی ہے ادھر،۔۔۔ کہیں سے مٹھا وٹھا منگواؤ۔۔۔ 
چوکیدار	:ابھی لائے حجور۔۔۔ 
	(لاٹھی پکڑ کر جانے لگتا ہے۔)
تھانیدار	:سن بے چوکیدار کسی کمھار، جلا ہے یا پاسی کے یہاں سے مت لانا۔۔۔ سمجھا۔۔۔ کوئی بامن کے گھرکا ہونا چاہئے۔
چوکیدار	:(تعجب سے ) بامن!
سپاہی 	۲:اور کیا؟تھانیدار چھوٹی جات کے لوگوں کے گھر کا پانی بھی نہیں پیتے۔۔۔ 
چوکیدار	:(دھیرے سے مکھیا کو)مکھیا جی بامن بے چارہ تو خود دھارمک ادھیکاروں کے نام پر مانگ کر کھاتا ہے۔۔۔ پھر مٹھا کہاں سے دیوے گا؟
مکھیا	:تو جا۔۔۔ وہ پچھواڑے کے گھر میں گنگا سے کہہ دے وہ۔۔۔ 
تھانیدار	:(چلا کر) ابے کیا کھسر پھسر ہو رہی ہے ادھر۔۔۔؟ ہاں۔۔۔ 
مکھیا	:نہیں حجور!وہ مٹھا۔۔۔ 
سپاہی	۲:ہاں ہاں ! تو جلدی منگواؤ۔۔۔ اور یاد رکھو کسی چھوٹی جات کے گھر کا نہ ہو۔اب جلدی جاؤ۔۔۔ کھڑے کیا ہو۔۔۔ 
	(چوکیدار جاتا ہے۔)
تھانیدار	:ہاں تو مکھیا۔۔۔ سبیرے ناشتے میں کیا کھلواؤ گے۔۔۔؟
مکھیا	:جو حضور کہیں۔۔۔ 
تھانیدار	:دس بارہ انڈے ہوں۔۔۔ پراٹھے بنوا لو۔۔۔ مکھن لگا کے۔۔۔ 
سپاہی۴ 	:اور گرما گرم پکوڑیاں بھی بنا دو۔۔۔ 
مکھیا	:اور دوپہر کے بھوجن میں۔۔۔؟
تھانیدار	:ابے بکرا وکرا کاٹ ڈالو۔۔۔ ران کا گوشت بھن کر لانا۔۔۔ اور دیکھ لیجیو بکرا بھی کہیں کسی۔۔۔ 
بوڑھا کریم	:(جلدی سے ) چھوٹی جات والے کے گھر کا نہ ہو۔۔۔ 
تھانیدار	:(پہلے گھور کر کریم کو دیکھتا ہے اور پھر ہنستا ہے )بڈھا بہت ہوشیار ہے۔ 
	(چوکیدار پیتل کی بالٹی میں مٹھا لے کر آتا ہے اور پیتل کے گلاس سے بھر بھر کر پہلے تھانیدار اور پھر سپاہیوں کو دیتا ہے۔ تھانیدار پتیا ہے اور زور دار ڈکار لیتا ہے۔)
تھانیدار	:ٹھیک ہے۔ تم لوگ اب جاؤ اور پیر پسار کر سو جاؤ۔۔۔ ایکدم بے فکر۔۔۔ ہم لوگ جاگ رہے ہیں۔ دیکھتے ہیں سالے ڈاکوؤں کو جاؤ۔۔۔ 
	(سب ہاتھ جوڑ کر نمستے کرتے ہوئے جاتے ہیں۔)
	(روشنی مدھم ہوتی ہے۔۔۔ سپاہی شراب کی بوتلیں نکال کر کھولتے ہیں تھانیدار سپاہی ۳کو اشارہ کرتا ہے وہ ہنستے ہوئے جاتا ہے۔۔۔ کچھ دیر بعد اپنے ساتھ بھجنگ کی جوان بیٹی کولے کر آتا ہے۔۔۔ تھانیدار اسے دیکھ کر خوش ہو جاتا ہے۔)
تھانیدار	:کیا نام ہے تیرا؟
لڑکی	:(سر جھکا کر) چمپا!حضور!
تھانیدار	:(ہنس کر) چمپا۔۔۔ ! کون جات کی ہو۔۔۔؟
لڑکی	:پاسی ہیں حجور۔۔۔ !
تھانیدار	:ہوں۔۔۔ 
	(کچھ دیر تک اسے اوپر سے نیچے تک دیکھتا ہے۔)
سپاہی ۳	:بھجنگ پاسی کی بیٹی ہے حضور یہ!
تھانیدار	:(بے پرواہی سے )ارے کسی کی بھی ہو۔۔۔ ہمیں اس سے کیا۔۔۔؟ دیکھ چمپا! ہم لوگ یہاں گاؤں میں کس کی سرکھشا کے لیے آئے ہیں۔
چمپا	:ہم لوگن کی حجور!
تھانیدار	:تو تم لوگن کا کام ہے نا ہماری دکھ تکلیف کا خیال کرو۔۔۔ 
چمپا	:جی حجور۔۔۔ آپ حکم کرو۔۔۔ 
تھانیدار	:چمپا!رات میں جب تک میری گھر والی پیٹھ کی مالش نہیں کرتی سسری نیند ہی نہیں آتی۔۔۔ آ ذرا مالش کر دے۔۔۔ 
چمپا	:(جھجکتے ہوئے ) پر حجور۔۔۔ میں۔۔۔ وہ باپو۔۔۔ 
تھانیدار	:(مکروہ ہنسی کے ساتھ) باپو۔۔۔؟کون گاندھی جی؟ارے تو ان کی چنتا مت کر، انھوں نے خود کہا ہے کہا اونچ نیچ کا بھید بھاؤ مت رکھو۔۔۔ چل آ۔۔۔ 
	(چمپا جھجکتے ہوئے چلتی ہے پھر رک جاتی ہے۔)
چمپا	:پر حجور ہم تو چھوٹی جات کے ہیں، آپ کو کیسے ہاتھ لگائیں؟
تھانیدار	:(فوراً اس کا ہاتھ پکڑ کر) ارے توہم تجھے ہاتھ لگا دیتے ہیں۔۔۔ اس میں کیا ہمارے لیے سب برابر ہیں۔ ایک جیسے۔ ہم باپو کے اصولوں پر ہی چلتے ہیں ہم نہیں مانتے یہ سب۔۔۔ تو چل بس۔۔۔ 
	(کہتے کہتے اسے ونگ میں لے جاتا ہے۔)
	(سپاہی زور زور سے ہنستے ہیں۔۔۔ بھجنگ پاسی دوڑتے ہوئے اسٹیج پر آتا ہے۔ ونگ سے چمپا کے چلانے کی آوازیں آتی ہیں۔۔۔ )
چمپا	:حجور۔۔۔ چھوڑ دیجئے۔۔۔ ایسا مت کرئیے۔۔۔ ہم گریب ہیں سرکار۔
بھجنگ	:سرکار۔۔۔ میری بیٹی۔۔۔ چھوڑ دیجئے سرکار۔۔۔ 
سپاہی نمبر۱	:چپ بے بھجنگ۔۔۔ ابے تھانیدار صاحب تمہارے گاؤں میں مہمان ہیں اور مہمان بھگوان سمان ہوتا ہے۔
بھجنگ	:لیکن مالک۔۔۔ ہم چھوٹی جات کے ہیں، پاسی ہیں اور تھانیدار صاحب تو۔۔۔ 
سپاہی نمبر۲	:سب چلتا ہے ا نہیں۔۔۔ کیا چھوٹا کیا بڑا۔۔۔ 
سپاہی نمبر۱	:اور ویسے بھی بتیاں بجھی ہوں توا نہیں سب عورتیں ایک جیسی لگتی ہیں۔۔۔ 
	(تینوں سپاہی ہنستے ہیں۔)
سپاہی نمبر۳	:تو جا گھر جا کر سوجا۔۔۔ ابھی تھوڑی دیر میں آ جائے گی تیری بیٹی!
بھجنگ	:ایسا جلم نہ کرو مالک۔۔۔ بن ماں کی بچی ہے۔۔۔ 
سپاہی نمبر۳	:(بے شرمی سے ) فکر مت کر۔۔۔ کچھ دن بعد وہ خود ایک بچی کی ماں بن جائے گی۔
	(چاروں سپاہی بے شرمی سے ہنستے ہیں۔۔۔ چمپا پھٹے کپڑوں سے اپنا بدن چھپاتی۔۔۔ بکھرے بالوں کو ٹھیک کرتے ہوئے سسکتے ہوئے آتی ہے اور باپ کے سینے سے لگ کر پھوٹ پھوٹ کر روتی ہے۔ دکھ بھرا الاپ ونگ سے ابھرتا ہے۔ تھانیدار ہانپتے ہوئے ونگ سے باہر اسٹیج پر آتا ہے۔۔۔ شرٹ کے بٹن کھلے ہوئے۔۔۔ کتا اسٹیج پر آتا ہے اور تھانیدار کے قریب جا کر زور زور سے بھونکتا ہے۔۔۔ سپاہی اسے بھگاتے ہیں اور ایک دوسرے کو اشارے کر کے اپنی اپنی کھٹیا پر سو جاتے ہیں چمپا اور بھجنگ دھیرے دھیرے اپنے گھر کی طرف جاتے ہیں۔ تھانیدار کھٹیا پر گر کر بے خبر سو جاتا ہے۔۔۔ روشنی مدھم ہوتی ہے۔)

	سین نمبر۷
	 (روشنی ہوتی ہے۔ کتا دھیرے دھیرے واپس اسٹیج پر آتا ہے۔ تھانیدار کی کھاٹ کے سرہانے رکھے مونڈے پر چڑھتا ہے اور پھر ٹانگ اٹھا کر تھانیدار کے منہ پر پیشاب کرتا ہے۔۔۔ تھانیدار ہڑبڑا کر اٹھتا ہے اور کتے کے پیچھے بھاگتا ہے۔۔۔ کتا بھونکتے ہوئے تیزی سے بھاگ جاتا ہے۔۔۔ )
تھانیدار	:حرامزادہ۔۔۔ کتا۔۔۔ سالا۔۔۔ منہ کا مزہ خراب کر دیا۔
	(کراس فیڈ آؤٹ۔۔۔ فرنٹ اسٹیج پر اسپاٹ لائٹ میں نٹ نٹی تھرکتے ہوئے داخل ہوتے ہیں۔)
نٹی	:تھانیدار نے بھجنگ کی بیٹی چمپا کی عزت سے کھیلتے ہوئے یہ بالکل نہیں سوچا کہ وہ چھوٹی جات کی ہے۔۔۔ 
نٹ	:صرف کھانے پینے میں اسے برہمن کے گھر کا چاہئے۔۔۔ ورنہ تو۔۔۔ 
نٹی	:بھجنگ اور اس کی معصوم بیٹی نے آنسو بھری آنکھوں سے آسمان کی طرف دیکھا۔
نٹ	:مکھیا نے یہ کہہ کر سمجھایا کہ جانے دے۔۔۔ وہ کر رہے ہیں اپنی سرکھشا۔
نٹی	:تھانیدار کی رات تو ہوئی رنگین۔۔۔ پھر سپاہی کیوں رہتے غمگین؟
نٹ	:کھلے تھے ا ن کے لیے سب رستے جس گھر میں دل چاہتا وہیں جا گھستے۔۔۔ 
نٹی	:پوری نہیں ہوئی ابھی نیا گاؤں کی داستان۔۔۔ 
نٹ	:آگے آگے دیکھتے ہیں کیا گل کھلتے ہیں صاحبان

	سین نمبر۸
	 (چڑیوں کی چہچہاہٹ اور جانوروں کے ڈکرانے اور ممیانے کی آوازوں کے ساتھ صبح ہوتی ہے۔ اسٹیج پرچارپائیاں خالی پڑی ہیں۔۔۔ نتھو پہلی ونگ سے نکل کر سامنے کی طرف جا کر آواز دیتا ہے۔)
نتھو	:کریم چاچا۔۔۔ او کریم چاچا۔۔۔ (کریم چاچا گمچھے سے منہ پوچھتے باہر آتے ہیں۔)کریم چاچا مکھیا جی نے کہا ہے دس بارہ انڈے دے دو۔۔۔ 
کریم چاچا	:اور پیسے۔۔۔؟
نتھو	:پیسے کیسے؟ تھانیدار اور سپاہیوں کے ناشتے کا بندوبست کرنا ہے نا۔
کریم چاچا	:لیکن نتھو! یہ انڈے بیچ کر تو میں اپنا گزارا کرتا ہوں۔۔۔ اگر اتنے سارے انڈے تجھے دے دوں گا تو بیچوں گا کیا اور کھاؤں گا کیا؟
نتھو	:سوچ لو کریم چاچا۔۔۔ تھانیدار کا ناشتہ اچھا نہیں ہوا توہم سب پر مصیبت آ جائے گی۔۔۔ ارے وہ ہم لوگن کو ڈاکوؤں سے بچانے کے لیے آئے ہیں ان کے کھانے ناستے کی ذمہ داری تو ہماری ہے نا۔۔۔ 
	(کریم چاچا بڑ بڑ کرتے جاتے ہیں اور تھیلی میں انڈے لا کر دیتے ہیں۔ نتھو انڈے لے کر جاتا ہے اور دوسرے گھرکے دروازے پر دستک دیتا ہے۔ جمن باہر آتا ہے۔)
جمن	:کیا ہے نتھو؟
نتھو	:وہ سپاہی اور تھانیدار صاحب کے دوپہر کے بھوجن کا انتظام کرنا ہے۔
جمن	:تو۔۔۔؟
نتھو	:مکھیا جی نے کہا ہے ایک بکرا کاٹ دو۔۔۔ 
جمن	:بکرا کاٹ دو۔۔۔ لیکن میں نے سنیچر کے ہاٹ میں گوشت کے دھندے کے لیے سات سو روپئے میں کل ہی خریدا ہے۔
نتھو	:وہ مجھے نہیں معلوم۔۔۔ مکھیا جی کا حکم ہے کہ تھانیدار اور سپاہیوں کو دوپہر کے بھوجن میں بکرا چاہئے اور ران کا گوشت بھنا ہوا۔
جمن	:لیکن یہ تو جلم ہے نتھو۔ میں گریب گوشت بیچ کر اپنا دھندہ کرتا ہوں۔۔۔ چار پیسے کمانے کے لیے۔
نتھو	۔:اگر ڈاکو آ کر تمہارے یہی چار پیسے لوٹ لیں اور تمہیں جان سے مار دیں یا تمہارا بکرا چھین کر لے جائیں تب کیا کرو گے؟
	(جمن سر جھکا کر سوچتا ہے۔)
نتھو	:ارے جمن! یہ تھانیدار اور پولس کے سپاہی ہمارے واسطے تو یہاں آئے ہیں۔۔۔ ڈاکوؤں سے بچانے کے لیے۔۔۔ چل جا جلدی بکرا کاٹ کے بنا کے لے آ۔۔۔ پولس والوں کو جلدی جلدی بھوک لگتی ہے۔۔۔ 
	(جمن عجیب نظروں سے اسے جاتے ہوئے دیکھتا ہے اور مرے قدموں سے اندر جاتا ہے۔ فیڈ آؤٹ)

	سین نمبر۹
	 (روشنی ہوتی ہے۔ گاؤں والے سب جمع ہیں۔۔۔ تھانیدار وائرلس پر ایس پی سے بات کر رہا ہے۔ چاروں سپاہی بھی کھڑے ہیں۔)
تھانیدار	:حضور۔۔۔ نیا گاؤں کا پولس بندوبست دیکھ کر ڈاکو نہیں آئے۔۔۔ ہاں حضور۔۔۔ ہم نے کڑا پہرہ رکھا ہے۔۔۔ دن رات ایک کر دئیے ہیں۔۔۔ اگر ڈاکو آ گئے تو بچ کر نہیں جائیں گے۔۔۔ جی حضور۔۔۔ جی اچھا۔۔۔ (وائرلیس بند کر کے تعریفی نظروں سے گاؤں والوں کی طرف دیکھتا ہے ) دیکھا۔۔۔ پولس کی مستعدی کی ایس پی صاحب بھی تعریف کر رہے ہیں۔ سالے ڈر کے مارے آئے نہیں تمہارے ڈاکو۔۔۔ انھیں خبر لگ تھی شاید گیندا سنگھ (مونچھوں پر تاؤ دے کر)اپنے سپاہیوں کے ساتھ ڈیرہ ڈالے ہوئے ہے۔۔۔ ڈرپوک سالے۔۔۔ 
سپاہی نمبر	۲:حضور وہ جمن کھانا لے کر آیا ہے۔۔۔ 
تھانیدار	:تو لگاؤ۔۔۔ اور ہاں !بلاؤ اس کو۔۔۔ (جمن آتا ہے۔)کیوں بے جمن سنا تو بکرا نہیں کاٹ رہا تھا۔۔۔ ہمارے لیے !
جمن	:سرکار بیگار کر کے پائی پائی جوڑ کے یہ بکرا لایا تھا۔ سنیچر کے بازار میں گوشت کا دھندہ لگانا تھا۔
تھانیدار	:(تمباکو مسلتے ہوئے ) لائسنس ہے تیرے پاس؟
جمن	:کا ہے کا سرکار۔۔۔؟
تھانیدار	:ابے بکرا کاٹنے کا سرکاری اجازت نامہ ہے؟
جمن	:ناہی سرکار۔۔۔ 
تھانیدار	:پھر تجھے نہیں معلوم بنا لائسنس کے جانور کاٹنا گناہ ہے اس کی سزا ہو سکتی ہے۔
جمن	:لیکن ابھی توہم نے آپ لوگن کے لیے یہ بکرا کاٹا ہے تو۔۔۔؟
تھانیدار	:(تمباکو کا سوکھا منہ میں ڈال کر) ابے گدھے !ابھی تو تو نے بکرا قانون والوں کے لیے کاٹا ہے۔ مطلب ہمارے لیے۔۔۔ تو قانون تجھے معاف کر دے گا۔۔۔ لیکن تو گوشت بیچ نہیں سکتا۔۔۔ سمجھا۔۔۔ 
جمن	:حضور!ایسا جلم نہ کرو۔۔۔ ہمیں سرکاری اجاجت دلا دیو حضور۔۔۔ ہماری دال روٹی کا بندوبست ہو جاوے گا۔۔۔ 
تھانیدار	:ٹھیک ہے۔۔۔ تھانے آ جانا۔۔۔ میں ایس پی صاحب سے بات کروں گا۔۔۔ لیکن اس کے لیے کچھ روپیہ خرچ کرنا پڑے گا۔۔۔ سمجھا۔
جمن	:جی حضور۔۔۔ لیکن پھر مجھے بکرا کاٹنے کا لائسنس تو مل جائے گانا۔۔۔؟
تھانیدار	:ابے روپیہ خرچ کرے گا تو بکرا کیا آدمی کاٹنے کا بھی لائسنس مل جائے گا۔
	(تھانیدار اور سپاہی زور زور سے ہنستے ہیں۔)
تھانیدار	:اور سن!سنا ہے پڑوس کے گاؤں میں کوئی ناچن والی تیری رستے دار ہے؟
جمن 	:جی سرکار۔
تھانیدار	:ابے تورات میں بلا اسے۔ کچھ ہمارا دل تو بہلا۔۔۔ سالا ہم اپنے گھر بار سے اتّی دور تمہارے یہ سڑے گاؤں میں بور ہو رہے ہیں۔۔۔ 
جمن	:لیکن وہ ڈاکو آ گئے تو حجور۔۔۔ 
تھانیدار	:ابے تو ڈاکوؤں کو بھی بٹھا دیویں گے ان کا ناچ دکھانے۔۔۔ تو لاتو سہی۔۔۔ ہاں۔۔۔ 
	(بے ڈھنگے پن سے ہنستا ہے۔)
جمن	:جی سرکار۔۔۔ میں ابھی جا کے بولتا ہوں۔۔۔ 
تھانیدار	:مکھیا جی۔۔۔ رات میں جشن ہو گا۔۔۔ رات کے کھانے میں مرغے کاٹو مرغے اور مہوہ کی شراب بھی منگواؤ۔۔۔ سالا یہ اس میں مزا نہیں آ رہا ہے۔
	(کتا بھونکتے ہوئے داخل ہوتا ہے۔ تھانیدار اسے دیکھ کر بندوق اٹھاتا ہے۔۔۔ )
تھانیدار	:سالا!حرامی کتا۔۔۔ رات میں اسی نے میرے  منہ پر۔۔۔ (کچھ سوچ کر، آس پاس دیکھ کر چپ ہو جاتا ہے۔۔۔ ) ابھی بتاتا ہوں تجھے۔۔۔ 
	(کتے کے پیچھے بھاگتا ہے۔ گاؤں کے لوگ ہکا بکا اسے بھاگتے ہوئے دیکھتے ہیں۔ نٹ نٹی داخل ہوتے ہیں۔)
نٹ نٹی	:(دونوں ایک ساتھ گاتے ہوئے۔)
	ڈاکو آئے، ڈاکو آئے۔۔۔ ڈاکو آئے۔۔۔ 
	(دو بار)
	گاؤں بچانے کو۔۔۔ لوٹ کے کھانے کو۔۔۔ 
	رنگ جمانے کو۔۔۔ جشن منانے کو۔۔۔ 
	ڈاکو ڈاکو آئے۔۔۔ ڈاکو آئے۔۔۔ 
نٹی	:تو صاحبان! گیندا سنگھ کے سپاہی بہت خوش، جاگی قسمت سوئی ہوئی۔
نٹ	:اتنا مزہ۔۔۔ اتنی مستی تو آج تک کسی کیمپ میں نہیں ہوئی۔
نٹی	:گیندا سنگھ کے لیے نیا گاؤں کا ڈیرہ پکنک سے کم نہ تھا۔
نٹ	:ڈاکوؤں کے انتظار میں دن گزرے، کوئی غم نہ تھا۔
نٹی	:گاؤں والوں پریہ دن گزرے بہت بھاری۔
	پولس والوں کی موج مستی زوروں پربھی جاری۔
نٹ	:آج ہمیں بلایا ہے گاؤں میں ان کا دل بہلانے۔
	میں نٹی کے ساتھ ہوں فکر نہیں وہ ڈالے گا دانے۔
نٹی	:تو نہ بھی ہو تو میری بلاسے نٹو۔۔۔ میں کوئی کریم چاچا کے انڈے 
	جمن کا بکرا، یا پاسی کی بہو نہیں ہوں جسے تھانیدار گھات رہا ہے۔
نٹ	:ویسے جوتا پہننے والا ہی جانتا ہے کہ وہ اسے کہاں کاٹ رہا ہے۔
	(دونوں ناچتے ہوئے اسٹیج کے پچھلے حصے میں جاتے ہیں جہاں زور دار قہقہے لگا کر تھانیدار اور سپاہی مرغے کی ٹانگیں نوچ نوچ کر کھا رہے ہیں اور ساتھ ساتھ شراب کے گھونٹ بھی لیتے جاتے ہیں۔ مرغے نوچ نوچ کر کھا کے ہڈیاں پھینک رہے ہیں جسے کتالپک کر اٹھا لیتا ہے۔ نٹ نٹی آ کر سلام کرتے ہیں۔۔۔ انھیں دیکھ کر تھانیدار چہکتا ہے۔)
تھانیدار	:آؤ آؤ نچنی۔۔۔ دکھاؤ دوچار اچھے ٹھمکے۔۔۔ 
سپاہی نمبر۱	:اور کوئی پھڑکتا ہوا گانا۔۔۔ طبیعت ہری ہو جائے۔۔۔ حضور کی۔۔۔ 
	(ونگ سے ایک فوک گیت بجتا ہے جس پرنٹ اور نٹی ناچتے ہیں۔۔۔ تھانیدار شراب کی بوتل لے کر نٹی کے ساتھ بدست ہو کر ناچتا ہے اور جیب سے روپئے نکال کر دیتا جاتا ہے۔ گاؤں والے حیرت سے رقص و سرور کا یہ تماشہ دیکھتے ہیں۔۔۔ چوکیدار ابھی بھی فکر مند نظروں سے اس سڑک کی طرف دیکھ رہا ہے جہاں سے ڈاکو آنے کا خطرہ ہے۔۔۔ سپاہی نمبر۲ نظر بچا کر چپکے سے ایک ونگ کی طرف کھسکتا ہے۔۔۔ کچھ دیر بعد جب ناچ اور گانا شباب پر ہوتا ہے تو لڑکی کی زوردار چیخ ابھرتی ہے۔۔۔ سب چونک کر اس طرف دیکھتے ہیں۔۔۔ نٹ اور نٹی روپئے سمیٹ کر نکل جاتے ہیں نتھو دوڑتے ہوئے آتا ہے اور تھانیدار کے پیر پکڑ کر کے۔۔۔ )
نتھو	:حجور۔۔۔ میری بہو کے ساتھ آپ کا سپاہی جور جبردستی کر رہا ہے۔۔۔ اسے منع کر دیجئے سرکار۔۔۔ میری بہو ودھوا ہے۔۔۔ اس کے دو چھوٹے بچے ہیں حجور۔۔۔ 
تھانیدار	:(شراب کے نشے میں دھت)ارے تو کیا کر رہا نتھو!کیا بول رہا ہے۔۔۔؟ تیری بہو ودھوا ہے۔۔۔؟ہاں۔۔۔؟ اس کو ودھوا مت سمجھ۔۔۔ یہ سپاہی کیا تیرے بیٹے جیسا نہیں ہے؟ہاں۔۔۔ ارے اپنے گھربار سے دور۔۔۔ کتنی تکلیف میں تین چار دن سے۔۔۔ یہاں مر رہے ہیں۔۔۔ بھوک لگتی ہے۔۔۔ تو کھانا کھاتے ہیں نا۔۔۔؟نتھو!تو چاہتا ہے میرے  سپاہی بھوک سے مر جائیں۔۔۔ ہاں۔۔۔ (ہچکی) فکر مت کر۔۔۔ تیری بہو کو ہم۔۔۔ یہاں سے دلہن بنا کے لے جائیں گے۔ اچھا۔۔۔ اب تو خوش!جا۔۔۔ کچھ نہیں ہو گا۔۔۔ جا۔۔۔ 
	(سپاہی نمبر۳ کھلے شرٹ کے بٹن لگاتے ہوئے آتا ہے اور دوسرے سپاہیوں سے ہنس ہنس کر مائم میں پورا حال سنانے لگتا ہے۔)
نتھو	:(سپاہی نمبر۳کو دیکھ کر) ایک بھوکے کتے کا پیٹ بھریں اس کو پالیں تو وہ کبھی نہیں کاٹتا۔۔۔ یہ سب سے بڑا پھرک ہے آدمی اور کتے میں۔
آدمی	:(ہانپتے ہوئے آتا ہے )نتھو۔۔۔ نتھو بھیا۔۔۔ تیری بہو نے کنویں میں چھلانگ لگا دی۔۔۔ جلدی چل۔
نتھو	:کیا۔۔۔؟نہیں۔۔۔ 
	(چیختے ہوئے بھاگتا ہے۔ گاؤں کے سبھی لوگ اس کے پیچھے جاتے ہیں۔ اسٹیج پر صرف تھانیدار اور سپاہی رہ جاتے ہیں۔)
تھانیدار	:(سپاہی نمبر۳کو اشارے سے بلا کر)کیوں بے۔۔۔ یہ کیا کر دیا حرامی؟
سپاہی نمبر۳	:(ڈھٹائی سے )مجھے پیاس لگی تھی صاحب! میں تو بس پانی۔۔۔ پینے۔۔۔ اندر گیا تھا۔۔۔ اور وہ۔۔۔ 
تھانیدار	:(ایک لات جما کر) ابے ! آج کل تجھے بہت جلدی جلدی پیاس لگ رہی ہے؟کتے سالے دو دو گھنٹے میں، ان کو بھی دیکھ۔۔۔ (دوسرے سپاہیوں کی طرف اشارہ کر کے ) سالے انھوں نے کل رات میں پانی پیا تھا۔۔۔ مجھے دیکھ جنم جنم کا پیاسا ہوں۔۔۔ سالے !اب وہ مر گئی تو ایس پی کو۔۔۔ کیا جواب دیں گے۔۔۔ ہاں۔۔۔ ادھر آ۔۔۔ (اشارے سے قریب بلاتا ہے۔۔۔ سپاہی نمبر۳ ڈرتے ڈرتے آتا ہے ) ویسے پانی کیسا تھا، میٹھا تھا کہ نہیں؟ ہاں۔۔۔ (بے ڈھنگے پن سے ہنستا ہے ) ابے پیاس بجھی کہ نہیں۔۔۔؟؟
	(سارے سپاہی اور سپاہی نمبر۳ کھل کر ہنستے ہیں۔)
	(گاؤں کے سبھی لوگ مردہ قدموں سے داخل ہوتے ہیں۔)
مکھیا	:تھانیدار صاحب! اگر نتھو کی بہو کو کنوئیں سے نکالنے میں ذرا دیر ہو جاتی تو وہ مر جاتی۔۔۔ اس کی سانس ابھی بھی بڑی مشکل سے چل رہی ہے۔۔۔ 
تھانیدار	:مکھیا جی! آپ۔۔۔ فکر مت کرو۔۔۔ اس حرامی کی کمپلنٹ میں نے ایس پی صاحب سے کر دی ہے۔۔۔ اسے suspend  کر دیا جائے گا۔۔۔ (سپاہی نمبر۳کو ڈنڈے سے مارتے ہوئے ) حرامی کتے ! تجھے ودھوا عورت ہی ملی۔۔۔؟اتنی گرمی چڑھی تھی تو مکھیا جی سے کہہ دیتا۔۔۔ وہ انتظام کر رہے تھے نا۔۔۔ !مکھیا جی! آپ فکر مت کرو جی اس کا بندوبست تو کر دیا ہے میں نے۔۔۔ چل یہاں سے دفع ہو۔۔۔ 
	(سپاہی نمبر۳ باہر جاتا ہے۔)
	(تھانیدار چاروں طرف دیکھتا ہے۔۔۔ کسی فاتح کی طرح)
تھانیدار	:مکھیا جی! مجھے لگتا ہے اب ہمیں اپنا کیمپ ہٹا لینا چاہئے۔۔۔ 
مکھیا	:جی سرکار۔۔۔ 
تھانیدار	:مجھے نہیں لگتا اب ڈاکو آئیں گے۔۔۔ اب ہمیں چلنا چاہئے کیوں نمبر۱۔
سپاہی نمبر	۱:حضور۔۔۔ وہ۔۔۔ وہ تو کہہ دیجئے۔
	(کان میں پھسپھساتا ہے۔)
تھانیدار	:ٹھیک ہے تم جیپ نکالو۔۔۔ مکھیا جی۔۔۔ ذرا جیپ میں آلو کی پانچ بوریاں اور ایک دس بارہ بھیلیاں رکھوا دو۔
	(مکھیا، چوکیدار کو اور باری باری سب کو دیکھتا ہے۔۔۔ سب چپ ہیں۔۔۔ تھانیدار معاملے کو سمجھتے ہوئے۔۔۔ سپاہی نمبر ۱کو آواز دے کر)
تھانیدار	:ارے نمبر۱۔۔۔ دیکھ یہ لوگ ابھی بھی ڈاکوؤں سے ڈرے ہوئے لگتے ہیں رے۔ ایسا کرتے ہیں اور دوچار دن ڈیرہ ڈال لیتے ہیں۔۔۔ 
مکھیا	:(جلدی سے ) ارے نہیں نہیں حجور۔۔۔ ہم کہاں ڈرتے ہوئے ہیں۔۔۔ آپ جوہیں دیکھو سب لوگ کتنے بے پھکر ہو کر دن میں بھی سور رہے ہیں۔۔۔ 
بوڑھا کریم	:اور اب ڈاکو نہیں آئیں گے حضور۔۔۔ ڈر گئے ہیں سالے آپ سے۔۔۔ 
سنتا	:(دانت پیس کر)ہاں !حضور! اور آ گئے تواب ہمیں سمجھ گیا ہے کہ ان کو کیسے بھگانا ہے۔
مکھیا	:سنتا۔
بھجنگ	:(جلدی سے بات سنبھال کر) ہم ترنت آپ کو خبر کر دیں گے سرکار۔
	(تھانیدار مسکراتا ہے۔)
تھانیدار	:تو مکھیا پھر ہم جاویں۔۔۔؟
مکھیا	:جیسی حجور کی اچھا۔۔۔ اے جمن۔۔۔ (پکار کے ) سرکار کی جیپ میں آلو اور بھیلی کے بورے رکھ دے رے۔۔۔ جلدی۔۔۔ 
	(تھانیدار اور سپاہی دھیرے دھیرے اٹھتے ہیں۔۔۔ چاروں طرف دیکھتے ہیں اور ونگ میں کھڑی جیپ کی طرف جاتے ہیں۔۔۔ گاؤں کے سبھی لوگ انھیں جاتے ہوئے دیکھ رہے ہیں۔۔۔ کتا دھیرے سے آتا ہے اور ونگ کی طرف دیکھ کر بھونکنے لگتا ہے۔)
چوکیدار	:(تھوکتے ہوئے ) ارے ایسے شہد سے کیا پھائدہ جس میں زہر ملا ہو اس سے تو اچھا وہ زہر ہے جس میں شہد ملا ہو۔۔۔ 
مکھیا	:(چوکیدار کے کندھے پر ہاتھ رکھ کر تسلی دیتے ہوئے ) کاکا! گڑ کی بھیلی سے سر پھوڑیں گے تو خون ہی نکلے گا گنے کا رس نہیں۔۔۔ 
	(ایک بچہ جو اپنی ماں سے لپٹا کھڑا ہے پوچھتا ہے۔)
بچہ	:ماں !ڈاکو آ رہے ہیں کیا؟
ماں 	:(بچے کو لپٹاتے ہوئے ) نہیں بیٹا۔۔۔ جا رہے ہیں۔۔۔ 
	(جیپ کا دھواں اسٹیج پر آتا ہے۔۔۔ جیپ اسٹارٹ ہونے کی آواز اور اسی کے ساتھ کتا زور زور سے بھونکنے لگتا ہے اور مسلسل بھونکتا رہتا ہے۔۔۔ جیپ کی آواز پر گھوڑوں کی آوازیں Overlap  ہوتی ہیں سب کی نظریں ونگ کی طرف ہیں اور پردہ گرتا ہے۔)
سب ٹھیک ہے !
***
ماخذ:’’نیا ورق‘‘ پبلی کیشنز
ممبئی
 
سید معز الدین احمد فاروق

انقلاب کے بعد 

ضروری ہدایات:
٭	ڈرامے میں بار بار منظر بدلتا ہے۔ اس لیے پردہ نہ گرایا جائے۔ اسٹیج پر اندھیرا کر دینا کافی ہے۔
٭	اسٹیج پر کم سے کم سامان رکھا جائے تاکہ منتقل کرنے میں سہولت ہو اور دیر تک اندھیرا نہ کرنا پڑے۔
٭	ایوان کے اجلاس کے دوران اراکین کی پشت ناظرین کی جانب ہونی چاہئے تاکہ ناظرین بھی ایوان کے اراکین میں شامل ہو جائیں۔ لیکن مکالمے اسٹیج ہی سے بولے جائیں گے۔
کردار	:
علامہ اجتہادی
علامہ تنگ نظری
علامہ گنجائشی
سردار
باغی
مالک
بوڑھا
منشی
پولیس
ایک شخص 
دوسرا شخص
بچہ
شخص
	لڑکا ، عورت مالکن ، عورت ملازمہ ،  نیا آدمی ،  انگریز
 منظر	:ڈریم لینڈ میں انقلاب آ چکا ہے اور ملک کے مذہبی رہنما علامہ تنگ نظری ایوان سے مخاطب ہیں۔
علامہ	:ملک میں انقلاب آ چکا ہے اور انقلابی نسل اپنے مقصد میں کامیاب ہو چکی ہے۔ لیکن ہم اسے کامیابی نہیں سمجھتے۔ جب تک ہم اپنے مذہبی قانون کے نفاذ میں کامیاب ہو جائیں۔ اس قانون کے تحت ہم نے جو پالیسی وضع کی ہے اس کا مختصراً تعارف میں ضروری سمجھتا ہوں۔ وزارت داخلہ کو حکم دیا گیا ہے کہ وہ ملک میں نظم و ضبط قائم کریں اور باغیوں کے ساتھ سخت رویہ اختیار کریں۔ جگہ جگہ صلوٰۃ کمیٹیاں بنائی جائیں اور نماز کو ہر شخص کے لئے ضروری قرار دیا جائے۔ نہ پڑھنے کی صورت میں سزا دی جائے۔ وزارت قانون سے کہا گیا ہے کہ اخلاقی جرائم پر عبرتناک سزائیں دی جائیں۔ وزارت خارجہ کو یہ ہدایت دی گئی ہے کہ پڑوسی ممالک سے بہتر سے بہتر تعلقات قائم کئے جائیں اور چھوٹے چھوٹے اختلافات کو نظر انداز کیا جائے اور اختلاف کی صورت میں چشم پوشی سے کام لیا جائے۔ اب میں آپ تمام حضرات کی توجہ ملک کی معاشی اور اقتصادی پالیسی کی طرف مبذول کرتا ہوں۔ جو ہمارے نظام میں ریڑھ کی ہڈی کی حیثیت رکھتی ہے۔ ہمارے ملک میں جو سرمایہ دار طبقہ ہے اس نے ملک بہت کچھ دیا ہے۔ ہر آزمائش کی گھڑی میں قوم کو منظم کرنے اور دشمنوں کا مقابلہ کرنے میں اس طبقہ نے ہمارا ہر لحاظ سے ساتھ دیا ہے اور ان کی جو کچھ ملکیتیں ہیں، جو کچھ کارخانے، زمینیں ہیں وہ ان کی ذاتی ملکیت ہے۔ جس سے ا نہیں بے دخل نہیں کیا جا سکتا۔ یہ ان کا مذہبی حق ہے کہ یہ ملکیتیں ا نہیں کے قبضہ میں رہیں۔ میں یہ نہیں کہتا کہ اس سے حاصل ہونے والا سارا سرمایہ ا نہیں کا ہو گا بلکہ میں تو یہ کہتا ہوں کہ ملکیت ا نہیں کی ہو گی اور اس سے حاصل ہونے والے سرمائے کا مقررہ حصہ حکومت کا ہو گا۔ جو قومی خزانے میں جمع کیا جائے گا۔
	(علامہ گنجائشی کھڑے ہوتے ہیں اور فرماتے ہیں۔)
گنجائشی	:مجھے آپ کی رائے سے اختلاف ہے۔
علامہ	:مذہبی رہنما ہیں اور ان کی رائے سے اختلاف کرنے کی کسی کو اجازت نہیں۔
گنجائشی	:وہ صحیح ہے لیکن قومی پالیسی عوام کے مفاد کے خلاف ہو گی تو اس کے خلاف آواز اٹھائی جائے گی۔
علامہ	: آپ کیا کہنا چاہتے ہیں۔
گنجائشی	:میں ذاتی ملکیتوں کو بحال کرنے کی اجازت نہیں دے سکتا۔
علامہ	:لیکن مذہبی قانون اجازت دیتا ہے۔
گنجائشی	:مذہبی قانون میں اجتہاد ضروری ہو گیا ہے۔
علامہ	:یہ قانون بہت واضح ہے۔ اس میں اجتہاد کی گنجائش نہیں۔
گنجائشی	:گنجائش ہمیں پیدا کرنی ہو گی۔
علامہ	:اس کی وجہ۔
گنجائشی	:ہم دیکھ رہے ہیں کہ لوگوں میں اب وہ اخلاق نہیں رہے جو پہلے تھے۔
علامہ	:اخلاق سے اس کا کیا تعلق۔ ہم اقتصادی نظام کی بات کر رہے ہیں۔ اخلاق کی نہیں۔ آپ موضوع سے ہٹ گئے ہیں۔
گنجائشی	:جہاں تک ذاتی ملکیتوں کی اجازت کا سوال ہے۔اس سے انسانی اخلاق کا زبردست تعلق ہے اب وہ زمانہ نہیں رہا جب لوگ خود بھوکے رہ کر دوسرے کو کھانا کھلاتے تھے۔ اب تو آدمی سرمایہ کے پیچھے دیوانہ ہو گیا ہے۔ اب وہ دوسرے کی جان لے کر بھی سرمایہ حاصل کرنا چاہتا ہے۔ اگر ہم نے انسان کو انسان کے سپرد کر دیا تو انسان انسان کی جان کا دشمن ہو جائے گا۔ انسان انسان کا استحصال کرے گا۔ انسان انسان پر ظلم کرے گا اور اس ظلم و استحصال سے روکنے کے لئے ہمارے پاس کوئی ہتھیار نہیں ہے۔
علامہ	: آپ چاہتے کیا ہیں؟ کیا اس خوف سے کہ انسان انسان کا استحصال کرے گا۔ہم ذاتی ملکیتوں کو انسان سے چھین لیں۔
گنجائشی	:جی بالکل۔ میرا یہی خیال ہے اور میں سمجھتا ہوں کہ صرف یہی نہیں کہ ذاتی ملکیتوں کو حکومت کی تحویل میں لئے جانے کے بعد انسان پر ہونے والے ظلم اور استحصال کا سلسلہ ختم ہو جائے گا۔ بلکہ وہ تمام عیاشیوں اور فحاشیوں کا سلسلہ بھی ختم ہو جائے گا۔ جو یہ سرمایہ دار مذہبی قوانین کی آڑ میں کرتے ہیں۔
علامہ	:گنجائشی! آپ کو یہ جرأت کیسے ہوئی کہ آپ مذہبی قانون کے خلاف لب کشائی کریں۔ آپ جانتے ہیں کہ ہمارا مذہبی قانون ذاتی ملکیت کی اجازت دیتا ہے۔ اس کے بعد گنجائش ہی کہاں رہ جاتی ہے۔ اختلاف کی۔
گنجائشی	:میں جانتا ہوں کہ ہمارا مذہبی قانون ذاتی ملکیتوں کی اجازت دیتا ہے۔ لیکن میں یہ بھی جانتا ہوں کہ اس میں لچک ہے۔ اس میں اجتہاد کی بھی گنجائش ہے۔ حالات، رجحانات، میلانات میں زبردست تبدیلیوں کے ساتھ۔ مذہبی قانون میں لچک اور اجتہاد ضروری ہو گیا ہے۔ میں وزیر خزانہ ہونے کی حیثیت سے یہ تبدیلی لا کر رہوں گا۔ میں اس کا فیصلہ کر چکا ہوں۔
علامہ	:(غضبناک ہو کر فرماتے ہیں ) میں اجلاس کو غیر معینہ مدت کے لئے ملتوی کرتا ہوں اور غور کرتا ہوں کہ آیا علامہ گنجائشی وزارت خزانہ کا قلم دان سنبھالنے کے قابل ہیں بھی یا نہیں۔ (اراکین سے مخاطب ہو کر) میں آپ کو مطلع کروں گا کہ آئندہ اجلاس کب ہو گا اور وزارت خزانہ کا قلم دان علامہ گنجائشی ہی کے سپرد ہو گا یا کسی اور کے۔
	(اراکین سر جھکائے آہستہ آہستہ اٹھنے لگتے ہیں کہ اسٹیج پر اندھیرا ہو جاتا ہے۔ جب روشنی ہوتی ہے تو جنگل کا منظر دکھائی دیتا ہے۔ بہت مدھم روشنی میں باغی گروہ کے سپاہی جنگل میں فوجی مشقیں کرتے دکھائی دیتے ہیں۔ کچھ دیر بعد باغی گروہ کا سردار اپنے محافظ دستے کے ساتھ داخل ہوتا ہے اور تالی پیٹتا ہے۔ تمام باغی اس کے اطراف جمع ہو جاتے ہیں۔ وہ ان سے مخاطب ہوتا ہے۔)
سردار	:میرے  بہادر سپاہیو ہماری جو جنگ علامہ کی حکومت کے خلاف شروع ہوئی ہے اس کے مقصد سے تو تم واقف ہو۔ تم جانتے ہو کہ ہم نے علامہ تنگ نظری کے خلاف ہتھیار کیوں اٹھائے ہیں۔ علامہ کی حکومت ایک کٹر مذہبی حکومت ضرور ہے۔ ہمیں ان کی مذہبیت پر کوئی اعتراض نہیں ہے۔ لیکن ہمیں اعتراض ہے تو صرف ان کے نظریہ پراور وہ یہ کہ وہ مذہب کو سیاست سے جوڑتے ہیں۔ ہمارا خیال ہے کہ مذہب انسان کا ذاتی اور اندرونی معاملہ ہے اس کے سرے سیاست اور حکومت سے نہیں ملانے چاہئیں حالات صاف ظاہر کر رہے ہیں کہ ہماری فتح و کامیابی یقینی ہے۔ ابھی ابھی خبر آئی ہے کہ علامہ گنجائشی نے بھرے ایوان میں علامہ تنگ نظری کو للکارا ہے اور بہت کھل کر ذاتی ملکیت کی مخالفت کی ہے اور ملکیتوں کو حکومت کی تحویل میں لے لئے جانے کی کھل کی حمایت کا اعلان کیا ہے۔ ہمارا مقصد پورا ہو گیا ہے۔ ہم یہی تو چاہتے تھے کہ علماء میں پھوٹ ڈال کسی ایک عالم ملا لیں۔ تاکہ عالم کے خلاف عالم کو استعمال کیا جا سکے۔ میں نے اپنے بہادر سپاہیوں کو بھیجا ہے کہ وہ جس طرح بھی ممکن ہو علامہ گنجائشی کو ہمارے بیرکوں (Barracks) تک پہنچا دیں۔
	(کچھ باغیوں کے ساتھ علامہ گنجائشی داخل ہوتے ہیں۔باغی سردار جھک کر سلام کرتا ہے اور بہت احترام کے ساتھ بیٹھنے کا اشارہ کرتا ہے۔)
گنجائشی	:مجھے یہاں کیوں لایا گیا ہے۔
باغی سردار	: آپ تو یہ سمجھ ہی گئے ہوں گے کہ ہم لوگ کون ہیں۔
گنجائشی	:بہت اچھی طرح، پیپلز لبرشن آرمی کے باغی۔
باغی سردار	:خوب پہچانا آپ نے۔
گنجائشی	:مجھے یہاں کیوں لایا گیا ہے۔
باغی سردار	:تاکہ علامہ تنگ نظری کے خلاف جہاد میں آپ ہمارا ساتھ دے سکیں۔
گنجائشی	:یہ جنگ تم نے ان کے خلاف کیوں چھیڑ رکھی ہے۔ وہ تو ملک کے مذہبی قائد کی حیثیت رکھتے ہیں۔
باغی سردار	:یہی تو وجہ ہے ہمارے جنگ چھیڑ دینے کی ہم مذہب کو سیاست سے علیحدہ ایک طاقت سمجھتے ہیں۔ ہمارا خیال ہے کہ اسے سیاست جیسی غلاظت سے آلودہ نہیں کرنا چاہئے۔
گنجائشی	:
جلال بادشاہی ہو کہ جمہوری تماشہ ہو
جدا ہو دیں سیاست سے تو رہ جاتی ہے چنگیزی
سردار	:ہمارا عقیدہ ذرا مختلف ہے۔
گنجائشی	: آپ کا کیا عقیدہ ہے۔
سردار	:ہمارا عقیدہ یہ ہے کہ ملک کی سیاست کا تعلق ٹھوس مادی حقائق سے ہونا چاہئے۔ بے روزگاری، افلاس، بڑھتی ہوئی آبادی، طبقاتی امتیازات کا حل روحانی ذرائع سے نہیں مادی ذرائع ہی سے ممکن ہے۔
گنجائشی	:اور روحانیت کے بغیر مادی ذرائع بے سود ہیں۔
سردار	:وہ کیسے۔
گنجائشی	:بغیر اخلاق کے آپ دنیا کا کوئی مادی مسئلہ بھی حل نہیں کر سکتے اور اخلاق کی بنیاد ہے خوف خدا۔
سردار	:اخلاق کی اصلاح ذاتی اصولوں کی بنیاد پربھی ہو سکتی ہے۔
گنجائشی	:یہ ایک یوٹوپیا ہے۔ جسے آج تک کسی نے دیکھا نہیں ہے۔ لیکن روحانی ذرائع سے نفس اور اخلاق کی اصلاح ہوتے ہوئے انسانوں نے مشاہدہ بھی کیا ہے اور تجربہ بھی۔
سردار	:تو پھر آپ کو علامہ سے کیا بیر ہے۔ آپ نے بھرے ایوان میں ان کی مخالفت کیوں کی۔
گنجائشی	:میں طبقاتی سماج پر یقین نہیں رکھتا میں تمام انسانوں کو ایک نظر سے دیکھتا ہوں۔ میرا عقیدہ ہے کہ ذاتی ملکیت انسان اور انسان میں امتیاز کی دیوار کھڑی کرتی ہے۔ میں تمام ملکیتوں کو قومی تحویل میں لینا چاہتا ہوں۔ تاکہ ان کی آمدنی تمام انسانوں کی بقا اور ترقی کے لئے ان پر مساویانہ خرچ کی جائے۔
سردار	:ہم بھی تو یہی چاہتے ہیں۔
گنجائشی	:لیکن تم میں اور مجھ میں فرق ہے۔ تم عقیدہ کی بنیاد ہی سے انکار کرتے ہو اور میں عقیدے میں اجتہاد کا قائل ہوں۔
سردار	:اگر میں آپ کے عقیدے کو تسلیم کر لوں تو آپ ہماری مدد اور سرپرستی قبول کریں گے۔
گنجائشی	:اس کے لئے مجھے سوچنے کا موقع دیجئے۔
سردار	:کب تک۔
گنجائشی	:کم از کم ایک ماہ تک۔
سردار	:ہمیں منظور ہے۔ لیکن یاد رکھئے کہ ہماری یہ ملاقات کسی پر ظاہر نہیں ہونی چاہئے۔(باغی گروہ سے مخاطب ہو کر)ا نہیں بڑے عزت و احترام کے ساتھ لے جاؤ اور ایک ماہ تک دوسری ملاقات کا انتظار کرو۔ گنجائشی کی آنکھوں پرپٹی باندھ دی جاتی ہے اور ا نہیں باغی لیڈر اپنے ساتھ لے جاتے ہیں۔ گنجائشی کے چلے جانے کے بعد ۔
ایک باغی	:سردار!یہ بھی تو قریب قریب وہی چاہتا ہے جو علامہ تنگ نظری چاہتا ہے۔ یہ بھی مذہب کو سیاست میں گھسیٹے گا۔ صرف ذاتی ملکیتوں کو قومی تحویل میں لینے سے کیا ہو گا؟ ہمارا مقصد تو سیاست کو مذہب سے مکمل طور پر آزاد کر دینا ہے۔
سردار	:ارے بے وقوفو!اتنا بھی نہیں سمجھتے۔ علامہ کو انقلاب لانے تک ساتھ رکھنا ہے کیونکہ ان کے بغیر عوام کی تائید اور حمایت ممکن نہیں۔ ایک مرتبہ انقلاب آ گیا تو اسے دودھ کی مکھی کی طرح نکال پھینکیں گے۔
	(اسٹیج پر اندھیرا ہو جاتا ہے۔ جب روشنی ہوتی ہے تو علامہ تنگ نظری کا حجرہ دکھائی دیتا ہے۔ علامہ تنگ نظری مذہبی سیاست سے متعلق درس دے رہے ہیں اور تمام علماء ان کے ارد گرد جمع ہے۔ کچھ دیر درس جاری رہتا ہے۔ ختم ہونے کے بعد تمام علماء آہستہ آہستہ اٹھ کر جانے لگتے ہیں۔)
علامہ تنگ نظری	:اجتہادی مجھے آپ سے صرف بات کرنی ہے۔ تمام علماء چلے جاتے ہیں لیکن علامہ اجتہادی ٹھہر جاتے ہیں۔
	(تمام علماء کے چلے جانے کے بعد ۔)
تنگ نظری	:مجھے آپ سے ایک ضروری مشورہ کرنا ہے۔
اجتہادی	:بندہ حاضر ہے۔
تنگ نظری	:وزارت خزانہ کے متعلق آپ نے کچھ سوچا ہے۔
اجتہادی	:اس وزارت خزانہ سے متعلق کیا سوچنا ہے ایک صاحب صلاحیت شخص کو آپ وزیر بنا چکے اب تبدیلی کی کیا ضرورت؟
تنگ نظری	:بڑا تعجب ہے؟ہمارے بنیادی عقائد کو؟ٹھیس پہنچانے کے بعد بھی آپ سمجھتے ہیں کہ وہی وزیر خزانہ رہیں گے۔ بھرے ایوان میں اس شخص نے مذہبی قانون کو للکارا ہے۔
اجتہادی	:میں نہیں سمجھتا کہ علامہ گنجائشی جیسا ذمہ دار عالم مذہبی قانون کی کسی زاویے سے بھی مخالفت کر سکتا ہے۔
تنگ نظری	:سب کچھ ہو جانے پربھی آپ کو یقین نہیں آتا۔
اجتہادی	:ہرگز نہیں۔
تنگ نظری	: آپ جانتے ہیں کہ وہ عالم ہوتے ہوئے ذاتی ملکیت کی مخالفت کرتا ہے اور  آپ یہ بھی جانتے ہیں کہ وہ تمام ملکیتوں کو قومی تحویل میں لے لینے کی بات کرتا ہے۔
اجتہادی	:میں جانتا ہوں۔
تنگ نظری	:پھر بھی آپ اسے مذہب دشمن نہیں سمجھتے۔ آخر ہمارے باغی پیپلز لبرشن مو ومنٹ اور ان صاحب میں فرق کیا رہ گیا ہے۔ دونوں وی راگ الاپ رہے ہیں۔
اجتہادی	:زمین و آسمان کا فرق ہے ان دونوں میں۔ علامہ ا نہیں سمجھنے کی کوشش کیجئے۔ گنجائشی آپ کے دشمن نہیں آپ کے دوست ہیں۔
تنگ نظری	:کیا فرق پایا ان میں اور باغیوں میں آپ نے؟وہ دہرئیے بھی تو یہی کہتے ہیں۔
اجتہادی	:یہی فرق پایا ہے میں نے ان دونوں میں کہ باغی دہرئیے ہیں۔ وہ مذہب سے منکر ہے۔ لیکن گنجائشی نہ صرف یہ کہ مذہب پر پختہ یقین رکھتا ہے بلکہ وہ ایک جید عالم بھی ہے۔ علامہ گنجائشی نے جو کچھ کہا ہے وہ مذہب کے بنیادی عقائد سے انکار و اعتراض نہیں بلکہ مذہب میں اجتہاد ہے۔
تنگ نظری	:کیا آپ بھی اس اجتہاد پر یقین رکھتے ہیں۔
اجتہادی	:میرا تو لقب ہی اجتہادی ہے۔
تنگ نظری	:اجتہاد کو آپ کیوں ضروری سمجھتے ہیں۔
اجتہادی	:اس لئے کہ ہمارے عقائد حالات اور تقاضوں کا ساتھ دینے سے انکار کرتے ہیں۔
تنگ نظری	:یہ آپ نے کیسے کہہ دیا۔ ہمارے عقائد تو عین حالات کے مطابق ہیں۔ ہمارا مذہب تو دین فطرت ہے۔
اجتہادی	:صرف ایک طفلی تسلی ہے۔ جو یہ کہہ کر ہم اپنے دل کو دیتے ہیں۔ اگر ان عقائد کو قانون کی شکل میں ہم نے نافذ کیا تو مجھے ڈر ہے کہ دنیا کی نظروں میں ہم مذاق نہ بن جائیں۔ ہم عورتوں کے پردے پر یقین رکھتے ہیں۔ لیکن کبھی ہم نے یہ سوچا کہ کیسے کیسے مظالم توڑے جاتے ہیں اس صنف نازک پر ہر گز نہیں۔ ہمارا عقیدہ ہے کہ عورتوں کا مقام ان کا گھر ہے اور یہ ناقصات العقل ہیں۔ جب کہ عورتیں دنیا میں اپنی صلاحیتوں کا لوہا منوا رہی ہیں۔ میرا عقیدہ ہے کہ پردہ ناگزیر ہے۔ لیکن اس پردے کے اہتمام سے ان کی تعلیم بے سہارا ہو جانے کی صورت میں یا خود داری کے ساتھ زندگی گزارنے کے لئے اس صنف نازک کے لئے روزگار بھی تو ضروری ہے۔ کیا ہمارے مذہبی قانون میں اس کی گنجائش ہے؟ہم نے مذہبی ٹیکس وصول کرنے کا شعبہ قائم کر دیا ہے۔ لیکن آمدنی کا صحیح تخمینہ لگانے کا ذریعہ ہمارے پاس کیا ہے؟ہم عورتوں کو طلاق دیئے جانے کو مرد کا مذہبی حق سمجھتے ہیں۔ لیکن کیا ہم طلاق کے ساتھ عورت کی جوانی بھی اسے لوٹا سکتے ہیں اور بغیر کسی جواز کے طلاق دے دینے کی صورت میں مرد کے لئے کون سی سزا تجویز کرتا ہے۔ ہمارا قانون ہم ذاتی ملکیتوں کی تائید کرتے ہیں۔ لیکن مظلوم طبقے کے استحصال کو روکنے کے لئے کیا کچھ کرتا ہے۔ ہمارا عقیدہ اور ہمارا مذہبی قانون؟ علامہ یہ ابھرتے ہوئے مسائل ہیں۔ جن کا حل اجتہاد کی صورت ہی میں ممکن ہے۔ مذہبی قانون، مذہبی قانون کہنے سے کام نہیں چلے گا۔
	(علامہ گنجائشی داخل ہوتے ہیں۔)
گنجائشی	:میں بھی تو یہی کہتا ہوں۔ میں نے کہاں اس سے اختلاف کیا ہے۔ لیکن مجھے سمجھنے کی ضرورت ہے۔ میں جب بات کرتا ہوں تو آپ جذبات میں آ جاتے ہیں۔ آپ غور ہی نہیں کرتے کہ میں کہنا کیا چاہتا ہوں۔
اجتہادی	:مجھے اجازت دیجئے۔
	(سلام کرتے ہیں اور چلے جاتے ہیں۔)
گنجائشی	:میں بھی تو یہی کہہ رہا تھا کہ ہمارا مذہبی قانون حالات کے عین مطابق ہونا چاہئے۔ ایک مرتبہ اس قانون کا نفاذ ہو گیا اور وقت کے تقاضوں کو پورا نہ کر سکا۔ یاد رکھئے کہ ہمارے ماتھے پریہ ایسا کلنک ہو گاجو کبھی دھل نہیں سکے گا۔ جب یہی بات اجتہادی کہتے ہیں تو آپ کی نظر میں قابل غور ہوتی ہے اور جب میں کہتا ہوں تو آپ کابینہ سے برطرف کر دینے کی دھمکی دیتے ہیں۔ میں اپنے نظریات کے لئے کابینہ بھی چھوڑ سکتا ہوں۔ لیکن آپ یقین مانئے کہ آپ کو کبھی نہیں چھوڑوں گا۔
تنگ نظری	:اجتہادی جس اجتہاد سے متعلق کہہ رہے تھے وہ خواتین کی آزادی ان کے حقوق کے تحفظ اور ان کی تعلیم اور ملازمت میں ان کے لئے مواقع پر ختم ہو جاتا ہے۔ اس سے زیادہ اس کی حقیقت نہیں۔ لیکن آپ جو اجتہاد چاہتے ہیں۔ وہ دراصل اقتصادی نظام کے بنیادی اصولوں کی تجدید ہے۔ اقتصادی نظام بہت واضح ہے۔ اس میں مزید تجدید و اجتہاد کی گنجائش نہیں۔
گنجائشی	:یہ گنجائش ہمیں پیدا کرنی ہو گی۔ ہمارے نوجوان بے روزگار ٹھوکریں کھا رہے ہیں۔ وہ تعلیم حاصل کریں نہ کریں لیکن ان کی روزی کا ذمہ تو حکومت کا ہونا چاہئے۔ یہ حکومت کی ذمہ داری ہے اور اگر حکومت ان کی زندگی کی بنیادی ضرورتوں کی تکمیل کا ذمہ لے نہیں سکتی تو یہ حکومت کس کام کی۔
تنگ نظری	:روزی کا دینا اللہ کے اختیار میں ہے؟
گنجائشی	:تو حکومت بھی اللہ ہی کے اختیار میں رہنے دیجئے۔ اقتدار کو سنبھالنے کی ضرورت ہی کیا ہے۔
تنگ نظری	: آپ کی گفتگو کا انداز بہت غلط ہے۔ آپ حفظ مراتب کا لحاظ نہیں کرتے۔
گنجائشی	:کرتا ہوں لیکن دن کی روشنی سے انکار نہیں کر سکتا۔
تنگ نظری	:دن کی یہ کون سی روشنی ہے۔ آپ صاف صاف کہئے۔ آپ کہنا کیا چاہتے ہیں۔
گنجائشی	:انڈسٹریل انقلاب آ جانے کے بعد حالات یکسر بدل چکے ہیں۔ ہم سائنسی ذرائع سے کروڑوں روپیہ کما سکتے ہیں اور اس دولت کی منصفانہ اور مساویانہ تقسیم کر سکتے ہیں۔ ہم کارخانوں اور زمینوں کو سرکاری تحویل میں لے لیں۔ تو فرق کیا پڑتا ہے۔
تنگ نظری	:فرق تو بہت پڑتا ہے۔ سرکاری تحویل میں لینے کے لئے مذہبی قانون میں بنیادی تبدیلیاں لانی ہو گی اور اس کی ضرورت ہی کیا ہے۔ ذاتی ملکیتوں کے ہوتے ہوئے بھی تو انسان پرورش پا رہا ہے۔
گنجائشی	:جی ہاں پرورش توپا رہا ہے۔ لیکن بڑی ذلتوں اور تکلیفوں کے ساتھ۔ آپ نہیں جانتے علامہ کہ یہ ذاتی ملکیتیں کیسے کیسے انسان کا استحصال کر رہی ہیں اور ا نہیں کن کن صورتوں میں مظالم کا شکار بنا رہی ہیں۔ اگر آپ بھیس بدل کر چلنے کے لئے تیار ہوں تو میں آپ کو بتلاؤں گا ذاتی ملکیتوں کے سبب انسان کس حال میں زندگی گذار رہے ہیں۔
تنگ نظری	:میں بالکل تیار ہوں۔
	(اسٹیج پر اندھیرا ہو جاتا ہے۔ جب روشنی ہوتی ہے تو اسٹیج دو حصوں میں منقسم نظر آتا ہے۔ ایک حصہ میں روشنی بہت دھیمی ہے۔ جہاں علامہ تنگ نظری اور گنجائشی فقیروں کا لباس اوڑھے اسٹیج کی دائیں جانب دیکھتے نظر آتے ہیں اور بار بار تبدیل ہوتے ہوئے مناظر اسٹیج کی بائیں جانب نظر آ رہے ہیں۔ دائیں جانب آخر تک دھیمی روشنی میں یہ دونوں حضرات بیٹھے دکھائی دیتے ہیں اور بائیں جانب ہر منظر کے بعد اندھیرا ہو جاتا ہے اور ہر روشنی میں ایک نیا منظر ابھرتا ہے۔
	دائیں جانب روشنی ہوتی ہے تو ایک کارخانہ دکھائی دیتا ہے۔ جس میں پس منظر سے مشین چلنے کی آواز ابھرتی ہے اور کچھ مزدور ہاتھ کی حرکت سے یہ تاثر دے رہے ہیں کہ وہ مشین چلانے میں مصروف ہیں۔ ایک بوڑھا کام نہیں کر رہا ہے۔ صرف بیٹھا ہوا مشینوں کی جانب حسرت بھری نگاہوں سے دیکھ رہا ہے۔ کارخانے کا مالک راؤنڈ پر ہے۔ وہ چند ساتھیوں کے ساتھ قریب آتا ہے۔ تمام کام کا معائنہ کرتا ہے اور بوڑھے سے مخاطب ہوتا ہے۔)
مالک	:کیوں تو یہاں کیسے بیٹھا ہے۔ کام نہیں کرنا ہے تجھے۔
بوڑھا	:(ہاتھ جوڑ کر) مالک میرے  ہاتھ میں رعشہ ہو گیا ہے۔ کام کرنے کے قابل نہیں ہوں۔
مالک	:(حقارت کے ساتھ) تو یہاں کیوں آتا ہے گھر جا کر بیٹھ۔
بوڑھا	:گھر میں چھوٹے چھوٹے بچے ہیں۔ سرکار میں بیٹھ جاؤں گا توا نہیں کھلائے گا کون۔
مالک	:جب تو کام کرنے کے قابل ہی نہیں ہے تو یہاں بھی تجھے کام کیسے ملے گا۔ منشی جی!
منشی	:جی سرکار!
مالک	:اس کا حساب کر دو۔
منشی	:جی بہتر ہے سرکار۔
مالک	:اور یاد رکھو کل سے یہ بوڑھا کارخانے میں نظر نہ آنے پائے۔ خوامخواہ دوسروں کے کام میں بھی حرج ہوتا ہے۔
	(بوڑھا قدموں پر گر جاتا ہے۔)
بوڑھا	:سرکار۲۰سال سے میں آپ کی سیوا کر رہا ہوں۔ کچھ تو سوچئے۔ میرے  بچے چھوٹے ہیں۔ آپ اس طرح نکال باہر کریں گے تو ا نہیں کون پالے گا سرکار۔
	(کارخانے کا مالک جوتے کی ٹھوکر سے اسے علاحدہ کرتا ہے اور تیز تیز قدموں سے چلا جاتا ہے۔ اسٹیج کے بائیں جانب اندھیرا ہو جاتا ہے۔ جب روشنی ہوتی ہے تو وہی بوڑھا بھیک مانگتے دکھائی دیتا ہے۔ ایک پولیس وردی میں آتا ہے۔)
پولیس	:کیوں تجھے معلوم نہیں بھیک مانگنا قانون کے خلاف ہے۔
بوڑھا	:(طنزیہ ہنسی کے ساتھ) یہ قانون مجھے بھیک مانگنے سے روکتا ہے۔ لیکن جب مجھے بھوک لگتی ہے تو یہ قانون مجھے روٹی نہیں دیتا۔
پولیس	:(گرفتار کرتا ہے ) چلو تھانے وہاں بتاتا ہوں تم کو حساب۔
	(اسٹیج پر اندھیرا ہو جاتا ہے جب روشنی ہوتی ہے تو ایک بوڑھا سامان پیٹھ پر لادے اسٹیج کے وسط میں لڑکھڑاتا ہوا آتا ہے اور بری طرح گرتا ہے۔ سامان بھی بکھر جاتا ہے۔)
سامان کا مالک	:کیا ہو گیا بابا۔
بوڑھا	:کچھ نہیں صاحب ذرا چکر آ گیا تھا۔ کل سے کھانا نہیں کھایا اس لئے۔
سامان کا مالک	:بوڑھے بھی تو ہو گئے ہیں بابا سامان اٹھتا نہیں ہے تو یہ حمالی کیوں کرتے ہو؟
بوڑھا	:حمالی نہیں کروں گا تو کھاؤں گا کیا سرکار!حمالی کر کے تو بھوکا مر رہا ہوں۔
سامان کا مالک	:چلو اٹھو!
	(ہاتھ پکڑ اٹھاتا ہے اور سامان جمع کرنے میں مدد کرتا ہے۔ اسٹیج کے بائیں جانب اندھیرا ہو جاتا ہے۔ جب روشنی ہوتی ہے تو ایک نوجوان ہاتھ کی حرکت سے اور پس منظر کی آواز سے ہینڈلوم چلاتا دکھائی دیتا ہے اچانک کھانسی اٹھتی ہے اور اٹھتے اٹھتے یہ حال ہو جاتا ہے کہ مارے کھانسی کے لوٹنے لگتا ہے۔ اس کے قریب بیٹھا ہوا ایک شخص سہارا دے کر اسے بٹھاتا ہے۔)
ایک شخص	:تم ڈاکٹر کو کیوں نہیں بتاتے اتنی کھانسی کیوں اٹھتی ہے تمہیں۔
دوسرا شخص	:بتا چکا ہوں بھیا۔
ایک شخص	:تو علاج نہیں ہوا تمہارا۔
دوسرا شخص	:اب میں کیا بتاؤں۔ خیر تم سے چھپاؤں بھی کیسے۔(روتا ہے ) بھیا مجھے ٹی بی ہو گیا ہے۔ میرے  پھیپھڑے بیکار ہو گئے ہیں۔
ایک شخص	:ارے۔۔۔ تو علاج نہیں کرواتے اس کا۔
دوسرا شخص	:نہیں۔۔۔ اس کا کوئی علاج نہیں ہے۔ موت ہی اس کا علاج ہے۔
پہلا شخص	:علاج کیوں نہیں ہے۔ کون سی بیماری ہے جس کا علاج نہیں ہے۔شفا دینا نہ دینا تو اس کے اختیار میں ہے۔(آسمان کی طرف شارہ کرتا ہے۔) لیکن علاج تو کرنا ہی چاہئے۔
دوسرا شخص	:علاج۔۔۔؟(ہنستا ہے )میں مزدور آدمی میرے  پاس پیسے کہاں ہیں۔ چل! کا م شروع کر دے۔ 
	(دونوں پھر کپڑا بننے میں مصروف ہو جاتے ہیں۔ اسٹیج کے بائیں جانب اندھیرا ہو جاتا ہے۔ جب روشنی ہوتی ہے تو ایک لڑکا کسی سجے سجائے ڈرائنگ روم میں جوتے کو پالش کرتا دکھائی دیتا ہے۔ دوسرا بچہ ا سکول کا یونیفارم پہنے داخل ہوتا ہے۔کوئی کتاب تلاش کرتا ہے۔ کتاب مل جاتی ہے تو وہ خوشی خوشی جانے لگتا ہے۔)
دوسرا بچہ	:خیرو! میں ا سکول جا رہا ہوں میرے  کپڑوں کو استری کر دینا اور ہاں تو نے ابھی تک پونچھا نہیں لگایا۔
پہلا بچہ	:ہاں مالک!لگا دوں گا۔
دوسرا بچہ	:کیالگا دوں گا لگا دوں گا کرتا ہے۔ کام تو ہوتا نہیں تجھ سے۔ بس کھانا خوب یاد رہتا ہے۔
	(دوسرا بچہ چلا جاتا ہے۔)
پہلا بچہ	:(ناظرین سے مخاطب ہو کر کہتا ہے ) یہ بھی ایک بچہ ہے اور میں بھی ایک بچہ ہوں۔ جب یہ بچہ ا سکول جاتا ہے تو میرے  بیتے ہوئے دن میرے  سامنے آ کھڑے ہوتے ہیں۔ میں بھی ایسا ہی سج دھج کرا سکول جایا کرتا تھا۔ اگر میرے  والدین ریل کے حادثے میں ہلاک نہ ہوتے تو آج میں بھی اسی طرح ا سکول جاتا۔ ان لوگوں نے ہمدردی کا جھوٹا اظہار کرتے ہوئے مجھے اپنے گھر بلا لیا۔ نہیں بلا نہیں لیا بلکہ خرید لیا۔ روٹی کے چند سوکھے ٹکڑوں کے بدلے۔
	(ایک شخص تیز تیز قدموں سے اندر داخل ہوتا ہے۔)
شخص	:ارے ابھی تک جوتے پالش نہیں ہوئے۔ بس دل سے باتیں کرتا رہتا ہے۔ حرام خور! ایک چانٹا رسید کرتا ہے کتنی دیر لگائے گا جلدی کر۔
لڑکا	:کر تو رہا ہوں بابو جی۔
	(بچہ جوتے پالش کرنے لگتا ہے۔ اسٹیج کے بائیں جانب اندھیرا ہو جاتا ہے۔ جب روشنی ہوتی ہے تو ایک عورت پھٹے حال برتن مانجھتے دکھائی دیتی ہے۔ سامنے برتنوں کا ڈھیر ہے۔ دوسری عورت بہت قیمتی لباس میں داخل ہوتی ہے۔)
دوسری عورت	:ارے۔ سارا کام پڑا ہے اور تو ابھی تک برتن ہی مانجھ رہی ہے۔
پہلی عورت	:برتن تو بہت ہے بائی جی!ایک کام پورا ہو جائے تبھی تو دوسرا کام کروں۔
دوسری عورت	:حرام زادی!زبان چلانا تو خوب جانتی ہے۔ پر کام نہیں کر سکتی۔ صبح سے برتن ہی مانجھ رہی ہے۔ مجھے پہلے ہی سے معلوم تھا تو کام نہیں کر سکتی۔
پہلی عورت	:ایک کام تو پورا کر لوں بائی! دوسرے کام بھی ہو جائیں گے۔
دوسری عورت	:پھر ٹرٹر شروع کر دی تو نے چل نکل یہاں سے بد تہذیب بدتمیز!(بال پکڑ کر اٹھاتی ہے اور کھینچتے ہوئے لاتی ہے اور باہر ڈھکیل دیتی ہے۔) نکل یہاں سے کم بخت آئندہ قدم مت رکھنا یہاں۔
	( بائیں جانب اندھیرا ہو جاتا ہے۔ اسٹیج کی دائیں جانب جہاں دھیمی روشنی ہے۔ آخر تک اندھیرا نہیں ہوتا۔ علامہ تنگ نظری، علامہ گنجائشی فقیروں کا لباس پہنے بیٹھے ہوئے ہیں۔
گنجائشی	:علامہ دیکھا آپ نے اپنے عوام کا حال کن کن شکلوں میں ان کا استحصال ہو رہا ہے اور کیا کیا مظالم ڈھائے جا رہے ہیں اور یہ میرا عقیدہ ہے کہ ان تمام مظالم کی ذمہ دار خود حکومت ہے۔ میں آپ سے تین سوالات کرتا ہوں اور  آپ بھرے ایوان میں اس کا جواب دیجئے۔
	۱۔	کیا ہمارا مذہب ایسے اقتصادی نظام کی حمایت نہیں کرے گا۔ جس میں بلا تخصیص ہر شخص کو آبرومندانہ زندگی گزارنے کا موقع ملے؟
	۲۔	کیا ہمارا نظام اس کی اجازت دے گا کہ انسانوں کے ہاتھوں انسانوں کا استحصال ہوتا رہے؟
	۳۔	کیا ہمارا مذہب ایسے نظام کے راستے میں مانع ہو گا جس میں تمام انسانوں کی بنیادی ضرورتوں کی تکمیل کا یکساں موقع ملے۔
	 آپ اپنے عوام کا حال اپنی آنکھوں سے دیکھ چکے۔ اب میں ایوان میں آپ کا جواب سننے کے لیے بے چین ہوں۔قیامت کے روز یہ مظلوم طبقے ہمارا دامن پکڑ کر ہم سے سوال کریں گے کہ تم حاکم تھے سب کچھ کر سکتے تھے تم نے ہمیں ظلم اور استحصال سے آزاد کیوں نہیں کیا تو ہمارے پاس اس سوال کا کیا جواب ہے۔؟
	(اسٹیج پر اندھیرا ہو جاتا ہے۔ جب روشنی ہوتی ہے تو بہت دھیمی روشنی میں پیپلز لبریشن آرمی کے باغی فوجی مشقیں اور نشانہ بازی کی مشق کرتے دکھائی دیتے ہیں۔ ہیلی کوپٹر کے اترنے کی آواز آتی ہے اور باغی گروہ کے سردار کے ساتھ کوئی شخص جو شکل و صورت سے کسی اور ملک کا معلوم ہوتا ہے۔ داخل ہوتا ہے۔ وہ دونوں ایک ایک باغی سپاہی کے پاس جاتے ہیں اور ان کا نشانہ دیکھتے ہیں۔ پھر ان کے ہتھیار بندوقیں وغیرہ باری باری ان سے لے کر بغور دیکھتے ہیں۔ پھر واپس آ کر کسی جگہ بیٹھ جاتے ہیں۔)
نیاآدمی	:ٹمارا ٹیاری بھوت اچی۔ ٹماراڈسپیلین بھی بھوت اچا۔ پر تم کچھ نہیں کر سکٹا۔
سردار	:ہم تو بغاوت کی پوری تیاری کر چکے ہیں۔ صرف وقت کا انتظار ہے۔ 
نیاآدمی	:نہیں ایسا مسٹیکMistake  کبھی نہیں کرنا۔ ابھی ٹم بھوت کمزور ٹمارا آدمی بھوت کمزور۔
سردار	:ایسی بات نہیں آپ تو نشانہ بازی بھی دیکھ چکے ہیں۔
نیاآدمی	:وہ سب ٹھیک ہے۔ پر پبلک علامہ کے ساتھ ہے۔
سردار	:پبلک اوپنین کے بدلنے میں کتنا ٹائم لگے گا۔
نیاآدمی	:بہت ٹائم۔ وہ پبلک کاسپریچول ہیڈ ہے اس کو کچھ ہوا توپبلک ٹم کو فینش کر دے گا۔
سردار	:مگر ہمارے پاس اگر آپ کے ملک سے اور ہتھیار آ گئے تو پبلک کو سپرس کرنا بہت آسان ہے۔
نیاآدمی	:رانگ ایک دم رانگ بولتا ہے ٹم۔ پبلک کو سپرس کرنے کا نائیں سکٹا۔
سردار	: آپ یقین مانئے ہمارے پاس اگر ہتھیار زیادہ ہوں تو انقلاب لانا بہت آسان ہے۔ ہتھیار ہمیں مل نہیں رہے ہیں۔ سرحدوں پر پہرے سخت کر دئیے گئے ہیں اور کوئی راستہ بھی نہیں ہے ہتھیار منگوانے کا۔
نیاآدمی	:سیکوریٹی فورس سے کیا ہوتا ہے۔ ہم ٹم کو ہیلی کوپٹر سے ویپن بھجوائے گا۔ پر سپریمو کا حکم ہے کہ تم علامہ اجتہادی کو گولی مار ڈو۔ وہ پبلک میں بہت پاپولر ہے اس کی موت کے ساتھ علامہ کا صفایا ہو جائے گا۔
سردار	: آپ کو یہ جان کر خوشی ہو گی علامہ گنجائشی کو ہم نے ملا لیا ہے۔ علامہ اجتہادی کو بھی ملا لیں گے۔
نیاآدمی	:علامہ گنجائشی کو ملا لو وہ یوں بھی علامہ کے against  میں ہو گیا ہے پر علامہ اجتہادی بہت dangerous  آدمی ہائے۔ وہ ٹمارارلیجین religion کو موڈرنائز کرنے کی بات کرتا ہائے۔
سردار	:تو یہ تو اچھی بات ہے۔ وہ بھی ہماری طرح سوشلیسٹ ہے۔ وہ بھی ہمارا ساتھ دے سکتا ہے۔
نیاآدمی	:نائیں رلیجین کو موڈرنائز کرنے والا پرانے رلیجین پربلیوbelieve  کرنے والے سے زیادہ ڈینجرس ہوتا ہے۔ ٹم  سمجھتا نائیں ہائے۔ رلیجین موڈرنائز ہو گیا تو تمہارا سوشیلزم فینش ہو جائے گا۔
سردار	:ہم اسے ملا لیں گے تو وہ اپنے آئیڈیلسideals  بھی بدل دے گا۔
نیاآدمی	:نائیں وہ بہت ڈوگ میٹک ہائے اس کوفینش کر دو۔ سپریمو کا آرڈر ہائے۔ 
سردار	:سپریمو کا حکم۔
	(دونوں اٹھ کر چلے جاتے ہیں۔ ان دونوں کی گفتگو کے دوران باغی فوج کے سپاہی نشانہ بازی کی مشق کرنے میں مصروف رہتے ہیں۔ ان دونوں کے اسٹیج سے چلے جانے کے بعد اسٹیج پر اندھیرا ہو جاتا ہے۔ جب روشنی ہوتی ہے توعلامہ تنگ نظری، علامہ اجتہادی، علامہ گنجائشی باتیں کرتے دکھائی دیتے ہیں۔)
تنگ نظری	:میں نے کل اپنے عوام کے حالات اپنی آنکھوں سے دیکھے ہیں مجھے اعتراف ہے کہ ہمارے اقتصادی نظام میں بنیادی تبدیلی ضروری ہو گئی ہے۔
اجتہادی	: آپ تو اقتصادی تبدیلی کی بات کرتے ہیں۔ میں تو عرض کر چکا کہ پورے نظام ہی میں کچھ نہ کچھ تبدیلی ضروری ہے۔
گنجائشی	:وہ تبدیلیاں تو حالات کے ساتھ ساتھ خودبخود ہو جائیں گی لیکن میں سمجھتا ہوں کہ اقتصادی نظام میں کوئی تبدیلی اس وقت تک نہیں آ سکتی جب تک ہماری مذہبی حکومت اس سے متعلق کوئی قدم نہیں اٹھاتی۔
اجتہادی	:دوسری تبدیلیوں کے متعلق آپ نے کیسے فرما دیا کہ خودبخود آ جائیں گی۔ خواتین کی آزادی کا مسئلہ بہت بنیادی اہمیت رکھتا ہے۔
تنگ نظری	:خواتین کی آزادی کے کیا معنی؟ کیا عورتیں پردے کو ترک کر دیں؟
گنجائشی	:نہیں ان کے یہ معنی نہیں ہیں۔ بلکہ پردے کی پابندی تو لازمی ہے ہی لیکن خواتین پر ہونے والے مظالم کا تدراک تو ہونا ہی چاہئے۔ ان کے لئے روزگار مہیا کرنا ہو گا اور مردوں سے علیحدہ ان کی تعلیم کا بندوبست بھی کرنا ہو گا۔ یہ سب ہماری حکومت کی ذمہ داری ہے۔
اجتہادی	:خواتین ہی کی تعلیم کا کیا سوال؟ہمیں پورے ملک سے جہالت کو دور کرنا ہے۔
تنگ نظری	:تعلیم کا بھی خوب ذکر چھیڑا آپ نے (ملازم چائے لاتا ہے۔ سب چائے پینے لگتے ہیں۔) تعلیم تو ہماری روایتی تعلیم ہو گی۔ ہمارا مذہب ہے ہماری مذہبی تعلیم۔
اجتہادی	:جی نہیں تعلیمی پالیسی ہمیں نئے سرے سے مرتب کرنی ہو گی۔ مادی حقائق پر جو تحقیقات ہو رہی ہیں۔ بلاشبہ وہ بھی انسان کی ان بے پناہ صلاحیتوں کا اظہار ہے۔ جس کا مشاہدہ مطالعہ قومی ترقی کے لئے ضروری ہے۔
گنجائشی	:مادی علوم سے محرومی ہی کاتو نتیجہ ہے جو ہم آج تک اپنے اقتصادی نظام تک کو تبدیل نہیں کر سکے۔ جو مادی زندگی میں بنیادی اہمیت رکھتا ہے۔
اجتہادی	:مادی علوم سے محرومی کا سب سے بڑا نقصان تو یہ ہوا کہ دنیا کے مظالم پر مغرب کے نظرئیے غالب آتے چلے جاتے ہیں اور ہمارے پاس اس کا کوئی علاج نہیں۔
تنگ نظری	:انشاء اللہ میں ان تمام مسائل پر سنجیدگی سے غور کرتا ہوں اور ایک جامع منصوبہ تیار کر کے ایوان کے سامنے پیش کرتا ہوں۔
	(اسٹیج پر اندھیرا ہو جاتا ہے۔ جب روشنی ہوتی ہے تو علامہ تنگ نظری بے چینی سے ٹہلتے دکھائی دیتے ہیں۔ جیسے کسی کے منتظر ہوں۔ کچھ دیر بعد علامہ گنجائشی داخل ہوتے ہیں۔)
تنگ نظری	: آپ نے کچھ سنا؟
گنجائشی	:جی؟
تنگ نظری	:میں نے کہا آپ تک کچھ خبر پہنچی ہے؟
گنجائشی	:میں سمجھا ہی نہیں۔
تنگ نظری	:بھئی اجتہادی کے متعلق کچھ خبر ملی آپ کو۔
گنجائشی	:جی نہیں؟خیریت توہے۔
تنگ نظری	:اسی لئے تو آپ کا اس قدر بے چینی سے منتظر ہوں۔ خبر ملی ہے کہ اجتہادی کو باغیوں نے اغوا کر لیا ہے۔
گنجائشی	:کیا یہ خبر صحیح ہے۔
تنگ نظری	:بالکل۔۔۔ ان کے ملازم کے سامنے ا نہیں اغوا کیا گیا۔
گنجائشی	:وہ کیسے۔
تنگ نظری	:بس سنا ہے۔ فجر کی نماز سے فارغ ہوئے تھے دعا مانگ رہے تھے کہ باغیوں کے کچھ نوجوان اسٹین گن سے مسلح گھر میں داخل ہوئے اور علامہ کو اپنی موٹر میں بٹھا کر لے گئے۔ ہم اپنے نظام کو مرتب ہی کرنے میں لگے رہے اور باغیوں کو شرانگیزی کا موقع مل گیا۔ میں نے آپ کو اسی لئے زحمت دی ہے کہ پیپلز آرمی کی سرگرمیاں بہت بڑھ چکی ہیں۔ ان کی سرکوبی ضروری ہے۔ ہم نے سنا ہے ہمارے کچھ لوگ اور مختلف مقامات سے اغوا کئے گئے ہیں۔ ان کے علاوہ تخریبی کاروائیاں بھی ملک میں بڑھ چکی ہیں۔ میں نے فوج کو حکم دے دیا ہے کہ سخت سے سخت قدم اٹھانے کے لئے تیار رہے۔
گنجائشی	:اتنی جلد بازی سے کام مت لیجئے۔ یہ قدم بہت سوچ سمجھ کر اٹھانا ہو گا۔
تنگ نظری	:میرے  پاس اتنا وقت نہیں ہے۔ باغیوں کی سرکوبی ضروری ہو گئی ہے۔
گنجائشی	: آپ نے بجا فرمایا۔ لیکن ہم باغیوں پر حملہ کہاں کریں گے۔ وہ تو پورے ملک میں بکھرے پڑے ہیں اور ان کا سردار کہاں ہے ہمیں کوئی علم نہیں۔ اندھیرے میں تیر چلانے سے کیا فائدہ۔
تنگ نظری	:کچھ نہ کچھ تو کرنا ہی ہو گا۔ باغیوں کی سرگرمیاں بہت بڑھ گئی ہیں اور معتبر ذرائع سے معلوم ہوا ہے کہ ہمارا پڑوسی ملک ان کی مدد کر رہا ہے۔ معلوم نہیں اجتہادی کس حال میں ہے۔ خدا خیر کرے۔
گنجائشی	:میں ایک بڑی راز کی بات آپ کو بتلاتا ہوں۔ لیکن آپ اسے راز ہی رکھیں۔
تنگ نظری	:ایسی کون سی بات ہے۔
گنجائشی	:باغی مجھے بھی لے جا چکے ہیں۔
تنگ نظری	:(چونک کر)کیا کہا۔؟
گنجائشی	:جی ہاں۔ باغی مجھے بھی لے جا چکے ہیں۔
تنگ نظری	:تو آپ نے مجھ سے کیوں چھپائے رکھا۔
گنجائشی	:مجھے موقع کا انتظار تھا۔
تنگ نظری	:(غصہ سے کھڑے ہو جاتے ہیں۔) یہ بہت غلط کیا آپ نے میں اسے غداری سمجھتا ہوں۔ آخر مجھ سے آپ نے چھپایا؟مجھ سے؟
گنجائشی	: آپ بیٹھ تو جائیے۔ میں آپ کو بتلاتا ہوں صورت کیا ہے۔
تنگ نظری	:لیکن مجھ سے چھپایا آپ نے؟
گنجائشی	:جی ہاں آپ سے چھپایا۔ آپ بیٹھ جائیے میں بتلاتا ہوں۔(غصہ سے بیٹھ جاتے ہیں۔) باغیوں کو ایسے علماء کی تلاش ہے۔ جو بظاہر تو حکومت کے ساتھ ہیں۔ لیکن دل میں اس سے بد ظن ہیں۔
تنگ نظری	:یعنی آپ میری حکومت سے بد ظن ہیں؟ علامہ اجتہادی بد ظن ہیں۔؟
گنجائشی	: آپ مجھے بات تو کرنے دیجئے۔ ان کا خیال ہے کہ ہم بد ظن ہیں۔ اس لئے ہمیں لے جاتے ہیں۔
تنگ نظری	:کیوں؟کیوں لے جاتے ہیں؟
گنجائشی	:اس لئے کہ ہمیں ملا لیں اور عوام کی حمایت حاصل کرنے کے لئے ہمیں استعمال کریں۔ آپ بالکل جلد بازی سے کام نہ لیجئے۔ باغیوں کو اس کا پورا یقین ہے کہ میں ا نہیں کا آدمی ہوں۔
تنگ نظری	:ا نہیں یہ یقین کیسے ہو گیا۔ آپ تو میرے  مشیروں میں میری کابینہ میں شامل ہیں۔
گنجائشی	:وہ یقین ا نہیں ایسے ہو گیا کہ میں نے بھرے ایوان میں آپ کی مخالفت کی تھی اور ذاتی ملکیتوں کو قومی تحویل میں لئے جانے کی درخواست کی تھی۔ وہ سمجھے کہ میں ترقی پسند ذہن رکھتا ہوں۔ اشتراکی ہوں اور موجودہ مذہبی حکومت کا مخالف ہوں۔ وہ اجتہاد کے مفہوم سے بے گانہ ہیں۔ وہ مذہب کی تجدید کو نہیں سمجھتے۔ وہ ہراس شخص کو اشتراکی سمجھتے ہیں۔ جو ذاتی ملکیتوں کی مخالفت کرے۔ علامہ!ہم علماء میں فروعی اختلافات ہوتے ہیں۔ لیکن ہم اپنے چھوٹے چھوٹے اختلافات میں چشم پوشی سے کام لینے کے بجائے ایک دوسرے کے دشمن ہو جاتے ہیں۔ ایک دوسرے کے خلاف گروہ بناتے ہیں اور دشمن اس سے پورا فائدہ اٹھاتے ہیں۔
تنگ نظری	:جی!تو!آگے کہئے۔
گنجائشی	:تو میں یہ عرض کر رہا تھا۔۔۔ دیکھئے آپ جذبات میں آ جاتے ہیں۔ پہلے مجھے کہنے دیجئے۔ جو کچھ میں کہنا چاہتا ہوں۔ پھر کہتے رہئے گا۔ جو کچھ آپ کو فرمانا ہے۔
تنگ نظری	:ہاں۔۔۔ ہاں۔۔۔ فرمائیے۔
گنجائشی	:تو مجھے وہ لوگ اغوا کر کے لے گئے تھے۔ میں ان کے سردار سے بھی مل آیا ہوں۔
تنگ نظری	:یعنی۔۔۔ یعنی ان کے سردار سے یعنی۔۔۔ یعنی ان کے باغیوں کے سردار سے۔۔۔ آپ مل چکے ہیں۔ بہت خوب۔بہت خوب۔ خوب حق وفاداری نبھایا آپ نے ہمیں خبر بھی نہیں اور  آپ باغی سردار سے بھی مل آئے۔
گنجائشی	:اجی مولانا! پہلے سنئے میں کیا کہتا ہوں۔ پھر گل افشانی فرمائیے۔
تنگ نظری	:اجی اب کیا رہ گیا ہے سنانے کے لئے باغیوں کے سردار سے مل آئے آپ اور ہمیں خبر تک نہیں۔
گنجائشی	:اچھا تو یہی ٹھیک ہے۔ میں باغی سردار سے مل آیا ہوں۔ میں غدار ہوں۔ باغیوں سے ملا ہوا ہوں اور  آپ کی حکومت کے خلاف سازش کر رہا ہوں۔ اپنی پولیس کو حکم دیجئے کہ مجھے گرفتار کرے۔
تنگ نظری	:خیر۔ خیر۔ پھر آگے کہیے کیا ہوا۔
گنجائشی	:جی نہیں اب میں بالکل نہیں کہوں گا۔
تنگ نظری	:اجی جانے دیجئے۔ کہئے کیا ہوا۔
گنجائشی	:پہلے وعدہ کیجئے آپ اخیر تک کچھ نہیں کہیں گے۔
تنگ نظری	:ہاں بھئی وعدہ کیا میں نے اب تو کہئے۔
گنجائشی	:تو سنیے۔ جس دن ایوان کا اجلاس ہوا اس کے تیسرے روز نہیں (کچھ سوچتا ہے۔) ہاں ہاں تیسرے ہی روز تو۔
تنگ نظری	:ہاں بھئی چلئے۔ تیسرے روز آگے کہیے۔
گنجائشی	:توتیسرے روز وہ اغوا کر کے جیپ میں بٹھا کر مجھے سردار کے پاس لے گئے۔ باغی سردار بڑا خونخوار معلوم ہوتا ہے۔ بڑی گرجدار آواز ہے۔ لیکن چہرے سے بڑا منحوس معلوم ہوتا ہے۔ بڑا شقی القلب اور جاہل ہے۔ اس نے مجھ سے پوچھا کیا میں دراصل علامہ کا مخالف ہوں۔ میں نے مصلحتاً کہہ دیا حقیقت تو یہی ہے اور نہ صرف یہ کہ میں مخالف ہوں بلکہ میری دلی خواہش ہے کہ ان کی حکومت کا تختہ پلٹ دیا جائے۔ باغی سردار نے کہا بہتر ہے آپ ہمارے ساتھ شامل ہو جائیے۔ اگر انقلاب لانے میں ہم کامیاب ہو گئے تو علامہ سے چھینا ہوا اقتدار ہم دوسرے علامہ یعنی آپ ہی کو سونپیں گے۔ میں تو خوب سمجھتا تھا ان کی چالوں کو۔ میں نے یہ تو یقین دلا ویا کہ میں آپ کا سخت ترین دشمن ہوں۔ لیکن ان کے ساتھ شامل ہونے سے متعلق میں نے یہ کہہ دیا کہ یہ پیش کش زیر غور رہے گی اور ایک ماہ بعد جواب دیا جائے گا۔ اب آپ سے کہنا یہ ہے کہ ایک ماہ بعد وہ مجھے پھر سے لے جائیں گے۔ راستہ تو مجھے معلوم نہیں اور نہ وہ مقام معلوم ہے جہاں ان کا سردار رہتا ہے۔ کیونکہ وہ میری آنکھوں پر پٹیاں باندھ کر لے جاتے ہیں۔ لیکن اگر کوئی خفیہ طریقے سے میرا پیچھا کرے تو وہاں تک بہ آسانی پہنچ سکتے ہیں۔ ایک ماہ پورا ہونے میں چار روز باقی ہیں۔ فرمائیے کیا حکم ہے۔
تنگ نظری	: آپ یہ فرمائیے کہ کیا آپ ان کا اتنا اعتماد حاصل کر چکے ہیں کہ اگر آپ کے ساتھ کچھ اور لوگ بھی رہے توا نہیں وہ اپنا آدمی سمجھیں گے۔
گنجائشی	:بالکل! بلکہ ان کو تو یقین ہو گا کہ اگر میں ان میں شامل ہو گیا تو صرف میں نہیں بلکہ آپ کی حکومت کی اچھی خاصی تعداد ان میں شامل ہو جائے گی۔ آخر میں بھی تو وزیر ہوں۔ آپ مجھے کیا سمجھتے ہیں۔؟
تنگ نظری	:تو بہتر ہے۔ میرے  ذہن میں ایک ترکیب ہے۔ ہماری فوج کا ایک بڑا دستہ آپ کے ساتھ ہو گا۔ جو ظاہر ہے مسلح بھی ہو گا۔ آپ یہ تاثر دیں گے کہ دستہ ہتھیاروں کے ساتھ باغیوں سے جا ملے گا۔ پٹیاں تو سب کی آنکھوں پر باندھ دی جائیں گی۔ لیکن ہمارا کوئی جاسوس آپ کا پیچھا کرے گا۔ فضائی راستہ سے بھی اور بری راستہ سے بھی اس کا انتظام ہو جائے گا۔ ٹھکانہ معلوم ہو گیا تو باہر سے ہماری فوج حملہ کر دے گی اور اندر تو ایک دستہ آپ کے ساتھ موجود ہے ہی۔ مطلب تو آپ خوب سمجھ گئے ہوں گے۔ غداروں کی سرکوبی کے بعد ایوان کا اجلاس ہو گا۔ اراکین کو ایک خوش خبری کے بعد دوسری خوش خبری دی جائے گی یعنی اجتہاد کے بعد نئے نظام کا اعلان کر دیا جائے گا۔
گنجائشی	:بہتر ہے۔ مقابلے کی تیاری کیجئے۔
	(اسٹیج پر اندھیرا ہو جاتا ہے۔ جب روشنی ہوتی ہے تو دھیمی روشنی میں باغیوں کے سپاہی تیار کھڑے نظر آتے ہیں۔ علامہ گنجائشی کے ساتھ ان کی فوج کے نوجوان مسلح داخل ہوتے ہیں۔ پٹیاں کھول دی جاتی ہے۔ سامنے ایک ستون سے علامہ اجتہادی بندھے ہوئے نظر آتے ہیں۔ ایک باغی ان کی طرف نشانہ لگا رہا ہے۔)
علامہ گنجائشی	:ا نہیں مت مارو۔ (سپاہی رک جاتا ہے ) ا نہیں چھوڑ دو۔(باغی سردار کو ایک جانب لے جا کر) یہ آپ کیا کر رہے ہیں۔ اس شخص کے پاس تو علامہ کا وہ راز پوشیدہ ہے جو میرے  پاس بھی نہیں۔ پہلے ہم اگلوا لیں گے پھر جو آپ کی مرضی۔
سردار	:بہتر ہے۔(باغیوں سے )ا نہیں کھول دوکال کوٹھری میں بند کر دو۔
	(باغی اجتہادی کو کھول کر اندر لے جاتے ہیں۔ اجتہادی حقارت سے گنجائشی کی طرف دیکھتا ہے اور تھوک دیتا ہے۔)
اجتہادی	:علامہ نے بھی کیسے کیسے سانپ اپنی آستین میں پال رکھے ہیں۔
	(باغی کھینچتے ہوئے اجتہادی کو اندر لے جاتے ہیں۔)
سردار	:ہمارے مہمانوں کے اعزاز میں ضیافت کا اہتمام کرو۔
	( باغی سپاہی شربت کے گلاس لئے داخل ہوتے ہیں اور باری باری سب کو پیش کرتے ہیں کہ اچانک سائرن کی آواز سنائی دیتی ہے باغی سردار سراسیمگی کے عالم میں ادھر ادھر بھاگنے لگتے ہیں کہ ڈریم لینڈ کی فوجیں داخل ہو جاتی ہیں۔ باغی ہتھیار اٹھائے بھاگتے ہیں تو گنجائشی کی آواز گونجتی ہے۔)
گنجائشی	:خبردار!جو کسی نے ہلنے کی کوشش کی تم چاروں طرف سے گھر چکے ہو۔ اگر ہتھیار اٹھانے کی کوشش کی تو بھون دیئے جاؤ گے۔
	(سب باری باری ہتھیار پھینک دیتے ہیں۔ فوج ا نہیں چاروں طرف سے گھیر لیتی ہے۔ اسٹیج پر اندھیرا ہو جاتا ہے۔ جب روشنی ہوتی ہے تو ایوان کا اجلاس ہو رہا ہے۔ امام علامہ تنگ نظری درمیان میں خاموش بیٹھے ہیں اور دائیں جانب علامہ اجتہادی ہیں۔ بائیں جانب علامہ گنجائشی بیٹھے ہیں۔ اس وقت علامہ اجتہادی کھڑے ہوتے ہیں اور وہ ایوان سے مخاطب ہیں۔)
اجتہادی	:ملک کے باغیوں کی سرکوبی کی خبر تو آپ کو اخبارات اور ریڈیو سے مل ہی چکی ہو گی۔ دوسری خوش خبری یہ ہے کہ ہمارا نیا اقتصادی نظام جو ہمارے نئے نظام کی بنیاد ہو گا مرتب ہو چکا ہے۔ جس کا اعلان کرنے کے لیے میں آپ حضرات سے مخاطب ہوں پیشتر اس کے کہ میں نئے اقتصادی نظام کا اعلان کروں۔ میں یہ عرض کر دوں کہ اس اقتصادی نظام کو مرتب کرنے کے لئے امام وقت نے رات کی تاریکیوں اور دن کے اجالوں میں بنفس نفیس اپنے عوام کے حالات کا مشاہدہ کیا ہے۔ مختلف صورتوں سے ان کا استحصال ہوتے ہوئے دیکھا۔ ان پر ظلم ہوتے ہوئے دیکھا۔ جس کی ظاہر ہے بنیادی وجہ اقتصادی ہی تھی۔ ڈریم لینڈ کا کوئی شہری اپنی زندگی کی بنیادی ضرورت کے پورا کرنے میں دوسرے شہری کا محتاج ہے۔ تو میں ایک جھوٹے اقتصادی نظام ہی کو اس کا ذمہ دار سمجھتا ہوں۔ عوام زندگی کی بنیادی مادی ضرورتوں کی تکمیل کے لئے امام کی اجازت سے میں نے اپنے مذہبی قانون میں کچھ اجتہادات کئے ہیں۔ امام نے خود اجتہاد کرنا مناسب نہ سمجھا۔ کیونکہ کچھ علماء کو اس سے اختلاف تھا۔ اس لئے انھوں نے یہ ذمہ داری میرے  سپرد کی۔ پہلا اجتہاد تو یہ ہے کہ تمام زمین اور کارخانے ذاتی ملکیتوں سے نکال کر قومی تحویل میں لے لئے گئے ہیں۔
	(اس اعلان کے ساتھ ہی ایوان میں شور برپا ہو جاتا ہے اور بری طرح ہوٹنگ شروع ہو جاتی ہے۔ اس ہنگامے میں کچھ بھی سنائی نہیں دیتا۔ صرف چند آوازیں دبی دبی سنائی دیتی ہیں۔)
	’’مذہبی قانون میں اجتہاد ممکن نہیں ہے۔‘‘
	’’اپنی بکواس بند کیجئے۔‘‘
	’’ہمیں آپ کے اس اجتہاد سے اتفاق نہیں ہے۔‘‘
	’’مذہب میں اجتہاد کو برداشت نہیں کیا جائے گا۔‘‘
	’’یہ اجتہاد نہیں بکواس ہے۔‘‘
	(علامہ تنگ نظری خاموش ہیں۔ علامہ گنجائشی بھی کھڑے ہو جاتے ہیں۔ اجتہادی اور گنجائشی دونوں اس ہنگامے پر قابو پانے کی کوشش کرتے ہیں۔)
اجتہادی	:خاموش رہیے۔ خاموش رہیے۔
	(شور برابر بڑھ رہا ہے۔)
	میں کہتا ہوں خاموش ہو جائیے۔ میری آواز کو دبانے کی کوشش نہ کیجئے۔ یہ آواز نہیں دبنے والی۔
	(شور بڑھ رہا ہے۔)
	خاموش ہو جائیے اجتہاد ہو چکا ہے۔ امام وقت نے خود اجتہاد کی اجازت دی ہے۔ اب یہ آواز نہیں دبائی جا سکتی۔ خاموش ہو جائیے۔
	(شور برابر بڑھ رہا ہے۔)
	پردہ اچانک گر جاتا ہے 
***
ماخذ:’’بس اسٹاپ‘‘
٭٭٭
ان پیج سے تبدیلی اور تدوین: اعجاز عبید