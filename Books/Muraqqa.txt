



  مرقع سیرت طیبہ


سید نصیرالدین احمد  



    
نام کتاب 	:	مرقع سیرت طیبہ 
مولف	:	 سید نصیر الدین احمد بی۔ اے (عثمانیہ)
ناشر	:	مولانا آزاد ایجوکیشنل سوسائٹی محبوب نگر 
کمپیوٹر کمپوزنگ	:	سید منصور علی، ریسرچ اسکالر،حیدرآباد یونیورسٹی 
(ا ل منصور کمپیوٹرس ،یاقوت پورہ۔ سیل:9866167793)
سن اشاعت	:	 ۲۰۰۷ء   
ملنے کے پتے :۔ 
 ۱۔ مولانا آزاد ایجوکیشنل سوسائٹی5-5-4۔ پالمور۔ محبوب نگر (آندھراپردیش)
۲۔ بزم کہکشاں۔ 1-4-94/2  نیو ٹاؤن محبوب نگر (اے پی)
۳۔ دفتر بزم علم و ادب 23-2-318مغلپورہ حیدرآباد۔ ۲۔ فون9346918848
۴۔ بمکان مولف 207سومیا اپارٹمنٹس۔ ریڈ ہلز۔ حیدرآباد۔ ۴۔ فون9985133729







انتساب
گمنام عالمِ دین جناب سالم مسدوسی مرحوم
و
شریک حیات اُم کوثر کے نام

 


مقدمہ 



اللہ تعالیٰ کا لاکھ لاکھ شکر ہے کہ اس نے ہمیں خاتم النبین حضور اکرمﷺ کی امت میں پیدا کیا۔ قرآن مجید ، آنحضرتﷺ پر نازل ہوا اور حضور اکرمﷺ نے قرآنی تعلیمات عملی طور پر امت کے سامنے پیش فرمائیں۔ ہم مسلمانوں کیلئے خصوصاً حضور اکرمﷺ کی سیرت بڑی اہمیت رکھتی ہے اس لئے کہ سیرت رسولﷺ آپ کے افعال و اقوال دونوں پر محیط ہے۔ اصول فقہ کی کتابوں کی بموجب آنحضرتﷺ کے ہر قول کی طرح آپﷺ کا ہر فعل بھی قانونی حیثیت رکھتا ہے اور سنت نبوی سے بھی واجبات۔ مستحبات۔ مباہات اور مکروہات کی تشریح ہوتی ہے۔ کسی مسلمان کی زندگی اسی وقت اسلامی کہلائی جا سکتی ہے جبکہ وہ قرآن مجید کے احکام کے مطابق ہو۔ قرآن مجید نے متعدد موقعوں پر سنت نبویﷺ کو واجب التعمیل  قرار دیا ہے۔ اور بقول ڈاکٹر محمد حمید اللہ سنت نبوی یا صحیح و مسلمہ سیرت کی حیثیت بھی جزاً قرآن نہیں تو کم از کم ضمیمۂ قرآن اور تتمۂ قرآن کی سی ہو جاتی ہے۔ ایسی چند آیتیں درج ذیل ہیں۔ 
ترجمہ۔ اور جو کچھ تمہیں رسول دے اسے لے لو اور جس سے منع کرے اس سے    باز رہو  (قرآن ، ۵۹:۷)
(ترجمہ) البتہ تمہارے لئے رسول اللہ میں اچھا نمونہ ہے۔ (قرآن ۳۳:۲۱)
(ترجمہ) اور نہ وہ اپنی خواہش سے کچھ کہتا ہے۔ یہ تو وحی ہے جو اس پر آتی ہے 
(قرآن ۵۳:۳،۴) 
مذکورہ بالا اور بعض دوسری آیتوں سے یہ صاف ظاہر ہے کہ حضور اکرمﷺ کا قول ، آپﷺ کا فعل اور جن چیزوں کو آپﷺ نے خود اور اپنے صحابہ میں برقرار رکھا ان پر عمل کرنا اتنا ہی ضروری ہے جتنا کہ خود احکام قرآنی پر۔ اس سے یہ بات واضح ہوتی ہے کہ قرآن مجید ، سیرت پاک اور حدیث شریف کا ساتھ ساتھ مطالعہ اور اس پر عمل آوری ہمارے لئے غایت حیات اور باعث نجات ہے۔ اسی خیال کے تحت اس کتاب کو تین حصوں میں تقسیم کیا گیا ہے۔ پہلا حصہ قرآن مجید سے متعلق ہے ، دوسرا حصہ سیرت پاک اور تیسرا حصہ حدیث شریف سے متعلق ہے۔ 
اس کتاب کی تکمیل پر میں گمنام عالم دین جناب سالم مسدوسی مرحوم کو خراج عقیدت پیش کرتا ہوں جو اپنے وقت کے ایک عظیم مفکر اور داعیِ وحدت تھے اور سیرت پاک کے ہر گوشہ کو اپنانے اور پھیلانے کی کوشش عمر بھر کرتے رہے۔ مرحوم کی توجہ کی بدولت مجھ میں بھی سیرت پاک کے خصوصی مطالعہ کا شوق پیدا ہوا اور تقریباً چالیس سال قبل میں نے سیرت طیبہ سے  متعلق ایک چارٹ مرتب کیا جو جامع مسجد محبوب نگر میں آویزاں رہا۔ بعد میں حیات طیبہ سے متعلق سنہ واری چارٹ اردو و انگریزی میں مرتب کر کے مفت تقسیم کیا اور انگریزی میں ایک کتابچہ بھی شائع کیا۔ ’’تاریخ اسلام سنین کے آئینہ میں ‘‘کے عنوان سے گذشتہ چودہ ہجری صدیوں کے اہم واقعات بھی یہ شکل کتاب مرتب کیا جو شائع ہو چکی ہے۔ 
	اس کتاب کی ترتیب میں میری اہلیہ محترمہ اُم کوثر نے حوالہ جات فراہم کرنے میں بڑی مدد فرمائی جس کے لئے میں ان کا شکر گذار ہوں۔ کتابت و طباعت کے سلسلہ میں میرے بردار خورد جناب حلیم بابرؔ صدر بز م کہکشاں محبوب نگر اور برادر نسبتی  جناب نادر المسدوسی صدر بز م علم و ادب حیدرآباد کی بے پایاں اور مخلصانہ کوششوں کا بڑا داخل ہے جس کی بدولت یہ کتاب زیور طباعت سے آراستہ ہو سکی۔ اور ساتھ ساتھ   جناب سید منصور علی ریسرچ اسکالر کا بھی جنھوں نے اس کی کمپیوٹر ٹائپنگ کی اور دیدہ زیب سرورق بنایا۔ اللہ تعالیٰ ان سب کو جزائے خیر عطا فرمائے۔ آمین 
امید کہ یہ کتاب ناظرین اور بالخصوص طالب علموں کے لئے مفید ثابت ہو گی۔ 

     محبوب نگر 


سید نصیر الدین احمد 
یکم اپریل  ۲۰۰۷ء م ۱۲/ ربیع الاول  ۱۴۲۸ھ




پیش گفتار 

داعی اسلام حضرت محمد مصطفیٰﷺ کی سیرت پاک کی تفصیلات یا آپﷺ کی حیات مبارکہ اقوال و اعمال کی بابت تحقیق و تدوین کے مراحل خود رسول اللہ کے عہد سے ہی سامنے آئے جو حضرات آپؐ کے ہمہ وقت رفیق تھے اُن اصحاب کی پوچھ تا چھ اور اُن کے بعد تابعین کے دور میں اس کی اہمیت دوچند ہو گئی کیونکہ صحابہ کرامؓ ایک ایک کر کے اٹھتے جاتے تھے۔ اس طرح پہلی صدی ہجری کے نصف اول میں تدوین حدیث کا آغاز ہوا اور دوسری صدی ہجری میں اپنے عروج پر پہنچ گیا۔ احادیث رسول اللہﷺ کے ساتھ ساتھ فطری طور پر فوجی اور سیاسی نوعیت کے واقعات بھی یکجا ہوتے چلے گئے جنہیں بعد میں سیرت و مغازی کا نام دیا گیا۔ اس موضوع کی اہمیت و عظمت کو دیکھتے ہوئے ہر عہد ہر دور ہر زمانے میں صاحبان فکر و فہم علم و عرفان نے دنیا کی مختلف زبانوں میں نہ جانے کس کس زاویہ نگاہ و طرز نگارش سے رسول اکرمﷺ کی سیرت پر ہزار ہا مضامین و کتابیں تحریر کیں۔ اس کی ایک عظیم الشان تاریخ ہے ، اردو زبان و ادب بھی اس مقدس و محترم  پاکیزہ ’’تذکرہ سے خالی نہیں آج ایک ایسی ہی کتاب ’’مرقع سیرت طیبہ ‘ میرے پیش نظر ہے جس کے مرتب ہیں جناب  سید نصیر الدین احمد جو اپنی علمی ادبی و مذہبی استعداد و قابلیت سے ہمارے دور کے قابل قدر منفرد اصحاب قلم میں شامل ہیں۔ تاریخ سے موصوف کی ذاتی دلچسپی نے کئی ایک وقیع مضامین و مقالے لکھوائے اخبارات و رسائل کے قطع نظر گذشتہ سال انھوں نے ایک نہایت  ہی کارآمد کتاب ’’تاریخ اسلام سنین کے آئینہ میں ‘‘ شائع فرمائی جس میں چودہ ہجری صدیوں کے اہم واقعات کو تسلسل و تواتر کے ساتھ یکجا کیا میری دانست میں یہ کتاب ایک طرح سے ریفرنس بک سے جدا نہیں جبکہ خود مرتب نے اسے اشاریہ Indexکا نام دیا ، اس اہم تاریخی نوعیت کے کام کے بعد موصوف نے اپنے ایک اور ریسرچ پروجکٹ ’’مرقع سیرت طیبہ ‘‘ کی شیرازہ بندی کی اور الحمد للہ حیات سرور کونینﷺ اپنی تمام تر ایمان افروزیوں کے ساتھ ہمارے ہاتھوں میں ہے ، کتاب تین ابواب یا حصوں پر مشتمل ہے پہلا حصہ قرآن مجید سے متعلق ہے دوسرا سیرت پاک اور تیسرا حدیث شریف۔ اولین حصہ میں قرآن مجید کے بارے میں اختصار و ایجاز سے تفصیلات مہیا کی گئی گئیں ہیں جیسے عربی خط ، نزول قرآن مکی دور مدنی سورتیں قرآنی رسم الخط رموز و اوقاف کتاب تفاسیر وغیرہ مزید حضرت شاہ ولی اللہ ؒ کا مضمون قرآن کے علوم پنجگانہ اور قرآن مجید چند اہم معلومات از شاہ مصباح الدین شکیل کا اہتمام کیا ہے اس کے علاوہ قرآن حکیم غیر مسلموں کی نظر میں کے زیر عنوان دنیا بھر کے نہایت قابل مفکرین کی آراء بھی درج کر دیں۔ اسی طرح کتاب کے تیسرے حصے حدیث شریف کے تحت ’’ترجمان السنہ اور رسالہ نقوش لاہور کے رسول نمبر سے ضروری باتوں کو محدود انداز سے لکھا ہے لیکن اس کتاب کا دوسرا باب یا روح کتاب فی الواقع مرقع سیرت طیبہ ہے۔ 
’’مرقع سیرت طیبہ ‘‘ میں فاضل مرتب نے نہایت حزم و احتیاط تحقیق و تدقیق کا مظاہرہ کیا ہے مبادا کہ اس پیشکش میں کوئی فرو گذاشت نہ رہ جائے دراصل سیرت کے موضوع پر اردو میں بڑا وقیع اور اہم کام ہوا ہے جبکہ اس کی شروعات جیسا کہ کہا گیا عربی زبان میں ہوئی بقول محمود الحسنؔ
قرآن کے مطالعے سے مسلمانوں کا ذہن ایک اور حقیقت کی طرف گیا وہ یہ کہ نبوت محمدیﷺ کوئی مجرد واقعہ نہیں ہے بلکہ نبوت و رسالت کے تاریخی سلسلے کی یہ آخری کڑی ہے یہ خیال تاریخ نبوت و رسالت سے واقفیت حاصل کرنے کا اہم محرک  بن گیا۔ 
انھوں نے عالمی تاریخ سے اپنا رستہ جوڑا، انبیاء کی تاریخ سے واقفیت رکھنے والا ایک گروہ موجود تھا جس سے عرب مورخین کو ضروری مواد فراہم ہوا ، ان لوگوں میں وہبؔ ابن منبہ ، کعب الاحبارؔ ، عبداللہ ابن سلام اور کعب القرظی کے نام قابل ذکر ہیں۔ عرب علماء میں عبداللہ ابن عباس کا نام بہت ممتاز ہے۔ وہ قرآن پاک کے مفسر اور دیگر علوم کے زبردست عالم تھے۔ ابن عباس عرصے تک انبیاء کی تعلیمات قوموں کے قصص لوگوں سے معلوم کرتے رہے۔ (عربوں میں تاریخ نگاری کا آغاز وار تقاء  ص۔ ۲۹)
واضح رہے کہ سیرۃ رسولﷺ کی اولین کتابوں کو مغازی کا عنوان دیا جا تھا جیسے ابن اسحاق کی کتاب کو مغازی کہتے ہیں جبکہ حفاظ ابن حجرؔ فتح الباری میں یہ دونوں نام ایک ہی کتاب کے لئے استعمال کرتے ہیں۔ کتب حدیث ، وقفہ میں بھی کتاب الجہاد و السیّر میں سیرت کے لفظ سے غزوات اور جہاد مراد لئے جاتے ہیں۔ علامہ شبلی نعمانیؔ لکھتے ہیں :۔ 
کئی صدیوں تک یہی طریقہ رہا چنانچہ تیسری صدی تک جو کتابیں سیرت کے نام سے مشہور ہیں مثلاً سیرت ابن ہشام، سیرت ابن عائذ ،سیرت اموی وغیرہ میں زیادہ تر غزوات ہی کے حالات ہیں البتہ زمانہ مابعد میں مغازی کے سواء اور چیزیں بھی داخل کر لی گئیں مثلاً مواہب لدینہ میں غزوات کے علاوہ سب کچھ ہے (سیرۃ النبی مقدمہ جلد ۱ ص ۸)
تاریخی لحاظ سے سیرت اور مغازی کے موضوع پر کتابیں تالیف کرنے والوں میں پہلا نام ابانؔ  بن عثمانؓ کا لیا جاتا ہے۔ آپ حضرت عثمانؓ  بن عفان خلیفہ ثالث کے صاحبزادے تھے۔ حدیث و فقہ سے دلچسپی رکھتے تھے۔ ابن سعد کا بیان بھی ہے کہ مغیرہؔ  بن عبدالرحمن نے ابانؔ سے مغازی کی سماعت کی تھی۔ ان کے علاوہ عروۃ  بن الزبیر بلند پایہ محدث اور مشہور فقیہ ہیں جنھوں نے مغازی کے عنوان سے بہت سارا مواد اکٹھا کیا جسے بعد کو ابن اسحق و اقدی طبریؔ اور ابن سیدالناس نے اپنی اپنی کتابوں میں نقل کیا ہے عروۃ کی روایات شاید مغازی کے قدیم ترین نمونے ہونگے۔ ان کے سیدھے سادھے طرز بیان کو ان کے جلیل القدر شاگرد ابن شہاب الزہری نے کمال ندرت سے پیش کیا۔ ابن شہابؔ اپنے فن میں امام کا درجہ رکھتے تھے۔ دراصل سیرت کے معاملہ میں زہری کو رسول اللہﷺ سے حد درجہ عقیدت تھی وہ اسے نجات کا ذریعہ سمجھتے تھے اس کام کو وہ عبادت کی اعلیٰ ترین شکل کہتے تھے۔ زہریؔ نے رسول اکرمﷺ کے کارناموں کی تصدیق یا تشریح کے لئے قرآن مجید کی آیات سے بھی استشہاد کیا ہے خاص طور پر غزوات کے بارے میں جو آیات نازل ہوئی تھیں انہیں بطور تشریح پیش کیا ہے اور اس میں تاریخی تسلسل کا لحاظ رکھا ہے۔ یہاں ایک اور بات عرض کر دوں کہ بعد کے آنے والوں نے خصوصاً غیر مسلم سیرت نگاروں نے سیرت اور حیات کو یکساں سمجھ لیا لیکن ڈاکٹر سید عبداللہ نے ’’فن سیرت نگاری پر ایک نظر ‘‘ میں مدلل انداز میں بتلایا کہ سیرت اور حیات میں بڑا واضح فرق ہو گا اردو میں جسے سوانح کہتے ہیں جیسے حسنین ہیکل کی سیرۃ پر مشہور کتاب کا نام سیرۃ محمد ہے سیرۃ کے معنی سنت طریقہ مسلک اور کردار بھی ہیں۔ اس لئے یہ حیات (حالات زندگی) سے قدرے مختلف چیز ہے۔ جبکہ شارع انسانیت کے مولف حسن مثنیٰ ندوی لکھتے ہیں :۔ 
یہ فرق رسول اللہﷺ کی سیرت لکھنے والوں کے سامنے تھا اس لئے انھوں نے حیات کی جگہ سیرت کا لفظ اختیار کیا سیرت میں بنیادی طور پر طینت و سرشت افتاد طبع منبع فکر مصدر خیال طرز عمل اور پھر اس کے اثرات یہ ساری چیزیں داخل ہیں ‘‘۔ ۔ ۔  رسول اللہﷺ کی زندگی کو رسالت سے علیحدہ نہیں کیا جا سکتا۔ رسول اللہﷺ کے اخلاق و کردار اور طرز حیات پر مختصر مکر ر جامع تبصرہ یہی ہے کہ وکان خلقہ القرآن (وہ سراپا قرآن تھے حضرت عائشہؓ) اور اسی کو قرآن نے یوں کہا ہے کہ انک لعلیٰ خلق عظیم لہذا سیرت نبوی کے دائرے میں چند تاریخی واقعات و سوانح ہی نہیں آتے بلکہ سارا قرآن آتا ہے ساری تعلیمات آتی ہیں فرامین عقائد معاملات عبادات ، انداز زیست حتیٰ کہ حضور سے تعلق رکھنے والے ان رفقاء کے سوانح حیات بھی آ جاتے ہیں جو حضور کے زیر تربیت رہے  غرض وہ ساری اسلامی زندگی اور فکر زندگی اور اس سے تعلق رکھنے والی ہر ہر بات جو حضور سے کچھ بھی واسطہ رکھتی ہے چاہے انفرادی چاہئے اجتماعی سیرت رسول کے احاطے کے اندر ہے ‘‘  ص۔ ۶۰
سچ تو یہ ہے کہ آنحضرتﷺ کی حیات مبارکہ عربوں ہی نہیں دنیا کے تمام انسانوں کے لئے چشمہ ہدایت مشعل نور تھی اس لئے آپﷺ کے اسوۂ حسنہ اقوال و اعمال اور دیگر افکار و احکام کی حفاظت متعدد اسباب کی بناء پر زیادہ سے زیادہ توجہ کی مستحق تھی چنانچہ عربی سے دیگر زبانوں میں بھی اس کے تراجم ہوئے اردو میں سیرت ابن ہشام ، سیرت سید الانبیاء زادالمعاد اور مدارج النبوت کے علاوہ کئی اور رسائل کے بھی تراجم ہوئے ، تاہم سیرت کے موضوع پر اردو کتابوں میں قدیم اردو (دکھنی) میں سیرۃ النبی کا بیش بہاء ذخیرہ ملتا ہے نصیرالدین ہاشمی نے اپنے اس مضمون میں ان تمام مثنویوں کا ذکر کیا ہے جو سیرۃ مقدس سے متعلق ہیں ان میں موجود ناموں معراج ناموں شمائل ناموں اور وفات ناموں کے علاوہ اعجاز احمدی (چار جلدیں) ہشت بہشت (آٹھ جلدیں) جیسی ضخیم تصانیف شامل ہیں نیز ولیؔ دہلوی کی تحریر کردہ نعتیہ مثنوی روضۃ الانوار  ۱۱۵۹ھ کی تصنیف ہے اردو نثر میں تاریخی تقدم ’’فوائد بدریہ‘‘ مصنفہ قاضی بدرالدولہ مولانا محمد صبغۃ اللہ مدراسی کو حاصل ہے یہ کتاب ۱۲۶۳ھ کو شائع ہوئی تھی اس کے بعد ۱۲۷۵ھ میں مفتی محمد عنایت احمد نے سیرت پر نہایت معتبر و مستند کتاب تواریخ حبیب الہ ، لکھی ، سلسلہ تیسرے نمبر پر سرسید احمد خان کی کتاب     ’’خطبات احمدیہ ‘‘ کا نام لیا جا سکتا ہے یہ کتاب سرولیم میور کی تصنیف ’’لائف آف محمد (چار جلدیں) کے جواب میں لکھی گئی تھی (۱۲) خطبات پر مشتمل سب سے پہلے ۱۸۷۰ء میں لندن سے شائع ہوئی ، ڈاکٹر انور محمودؔ خالد نے اقبال اکادمی پاکستان لاہور سے ۱۹۸۹ء  میں ایک کتاب اردو نثر میں سیرت رسول شائع کی جس میں ڈاکٹر موصوف نے برصغیر ہند و پاک سے تحریر کی جانے والی کم و بیش سبھی کتابوں کا احاطہ کیا اس کے قطع نظر مولانا رضوان القاسمی نے اپنے ایک مضمون ’’پیغمبر عالم کی سیرت پر اردو میں کتابیں ‘‘ (مطبوعہ روز نامہ سیاست ۱۸/  دسمبر  ۱۹۸۳ء)میں اس طرح کی کوششوں کی نشاندہی کی ہے جس کی روسے مولانا اشرف علی تھانوی کی مشہور کتاب ’’نشرالطبیب  فی الذکرنبی الحبیب ‘‘    (مطبوعہ ۱۳۳۳ھ) ’’رحمۃ للعالمین ‘‘قاضی محمد سلیمان منصورپوری ، سیرۃ النبی علامہ شبلی نعمانی (جس کی تکمیل مولانا سید سلیمان ندوی نے کی) ’’اصح السیر’‘ مولانا عبد الرؤف داناپوری ، مولانا مناظر احسن گیلانی کی النبی الخاتم ، نعیمؔ صدیقی کی ’’محسن انسانیت ، مولانا ابوالحسنؔ علی ندوی کی تالیف نبی رحمت  ، مزید مولانا ابوالاعلیؔ مودودی کے مضامین و مباحث خصوصاً تفہیم القرآن کی مدد سے نعیم صدیقی اور عبدالوکیل علوی نے سیرت سرور عالم ترتیب دی ، اس کے ساتھ ساتھ عصر حاضر میں مولانا محمد وحید الدین خاں نے پیغمبر انقلاب ، میں اپنی بیشتر تحریروں کو یکجا کیا ہے سیرت النبیﷺ کے سلسلے میں لکھی جانے والی سینکڑوں کتابوں میں عام ذہنی صلاحیت اور طلب میں دینی شوق و شغف کی خاطر کو ملحوظ رکھا گیا ان میں رحمت عالم ، خاتم الانبیاء سیرت رسول کریم ، رسول عربی ، ہمارے رسول ، حیات طیبہ ہمارے حضورﷺ کے علاوہ ماہر القادری کی دُرِّ یتیم قابل ذکر ہیں۔ مزید خطبات و مقالات کی صورت میں خطبات مدراس (سید سلیمان ندوی) خطبات ماجدی ، اور رسول رحمت (ابوالکلام آزاد) اہمیت رکھتے ہیں اس دوران ایک اہم کتاب ’’ہادی عالم ‘‘ مصنف محمد ولی رازی غیر منقوط بھی سامنے آئی ، مخفی نہ رہے کہ عہد اکبر اعظم میں اس کے درباری فیضیؔ نے سواطع الالہام کے نام سے غیر منقوط تفسیر قرآن لکھی تھی اس کے علاوہ رسائل اور جریدوں کے خصوصی نمبرات اہمیت کے حامل ہیں خصوصاً نقوش لاہور اورسیارہ ڈائجسٹ کے رسول نمبر جو کئی کئی جلدوں پر مشتمل  ہیں۔ 
عبارت مختصر! مرقع سیرت طیبہ ، سیرت رسول پر لکھی گئی ایسی کتاب ہے جس میں سید نصیر الدین احمد نے اپنے جذبہ صداقت و عقیدت کے ساتھ ساتھ تاریخ دانی کا بھی شعوری اظہار کیا ہے انھوں نے اختصار رو جامعیت کے ساتھ حضور اکرمﷺ کی حیات کے احوال و واقعات نیز غزوات کو مجملاً رقم کیا اپنی بات کو مدلل اور مستند بنانے کی خاطر مختلف چارٹس     (نقشہ جات) کا استعمال کیا اس کے علاوہ جہاں کہیں بھی ضرورت محسوس کی اپنی تحریر کے بجائے صاحبان قرطاس و قلم سے استفادہ کیا جن میں حضرت شاہ ولی اللہ ؒ (سیرہ الرسول)ؐیانقوش کے رسول نمبر لکھتے والے ہیں نیز نعیمؔ صدیقی کی کتاب محسن انسانیت سے ماخوذ اولیات اور تقدمات ، کا انداز بڑا اچھوتا نظر آیا بعد ازاں اپنے مخصوص مزاج کی نمائندگی کرتے ہوئے حیات طیبہ سنین کے آئینہ میں ، ترتیب دیا جس میں بیک نظر رسول اکرم کی ولادت با سعادت سے وفات تک کے واقعات قاری کے ذہن و قلب کو متاثر کرتے ہیں ، کتاب کے آخری حصہ میں کوئی پچاس سے زائد نقشوں سے ان تمام مقدس مقامات کو آشکار کیا ہے جن کے دیکھنے کی آرزو ہر مومن کے دل کو تڑپا دیتی ہے خصوصیت کے ساتھ غزوات مبارکہ سے متعلق آگاہی غیر معمولی ہے اس منزل پر مجھے ڈاکٹر محمد حمید اللہ یاد آئے کہ جنھوں نے عہد نبوی کے میدان جنگ کے عنوان سے ایک کتاب تحریر کی تھی دراصل یہ کتاب ڈاکٹر نے اپنے سفر حجاز کے مشاہدات پر مبنی  ۱۹۴۰ء میں لکھی جبکہ مولف تاریخ کعبہ الحاج محمد حسین بانی حج میوزیم حیدرآباد نے محض مکہ معظمہ سے متعلق اس طرح کی کوششیں کی تھیں۔ 
ایک آخری بات سیرت رسول اللہﷺ کی ان بے شمار کتابوں میں ہر کتاب نوعیت اور طرز اسلوب میں اس نبی آخرالزماں پیغمبر برحق رحمۃ للعالمین کے احوال و آثار کا اعادہ کرتی ہیں سے جس سے ایمان و ایقان میں تازگی حرارت و یقین پیدا ہوتا ہے اور حق تعالیٰ کے اس قرآنی و رفعنا لک ذکرک کی تائید کر رہی ہے۔ میں جناب سید نصیر الدین احمد کو ان کی اس کامیاب مساعی جمیلہ پر دلی مبارکباد دیتا ہوں مجھے یقین ہے کہ سیرت نگاری کے زمرے میں شامل یہ کتاب اپنی انوکھی طرز ایجاز نویسی جامعیت نیز نقشہ جات کی افادیت کے مد نظر عامۃ المسلمین خصوصاً اسلامی تاریخ و سیرت سے دلچسپی رکھنے والوں میں مقبولیت حاصل کر لے گی اسے میں محبت رسول اللہﷺ کی سوغات سمجھتا ہوں۔ 



ڈاکٹر عقیل ہاشمی 

	(سابق صدر شعبہ اردو ، عثمانیہ یونیورسٹی) 



حصہ الف۔ متعلق قرآن مجید




عربی خط۔ ۔ ۔  قرآن مجید عربی میں نازل ہوا۔ عربی خط کے موجد اہل یمن ہیں جن کے یہاں حمیری سلطنت قائم تھی۔ حیرہ میں جب آل منذر کی حکومت قائم ہوئی تو وہاں کے لوگوں نے بھی اہل یمن سے کتابت سیکھی۔ یمنی خط کو خط مسند کہتے تھے۔ وہی حیرہ میں خط حیری کے نام سے مشہور ہوا۔ حضرت عمرؓ نے حیرہ سے متصل عراق کے صدر مقام کوفہ کو جب آباد کیا تو خط حیری نے خط کوفی کا لقب پایا۔ 
وحی۔ ۔ ۔  قرآن مجید ، آنحضرتﷺ پر بذریعہ وحی نازل ہوا۔ لغت میں مخفی طور پر سرعت کے ساتھ کسی امر کے بتلا دینے کو وحی کہتے ہیں۔ سرعت کا مفہوم یہ ہے کہ جو بات ذہن میں آئے وہ ترتیب مقدمات کا نتیجہ نہ ہو بلکہ ایک دم غیب سے اس کا علم ہو گیا ہو۔ اصطلاح شرع میں وحی ان علوم الہیہ کا نام ہے جو ملاء اعلیٰ سے نبی کے دل پر القا کئے جاتے ہیں۔ 
نزول قرآن۔ ۔ ۔  قمری حساب سے حضور اکرمﷺ کی عمر ۴۰ سال ۶ ماہ ۱۶ دن کی ہو گی اور شمسی حساب سے ۳۹ سال ۳ ماہ ۱۶ دن کی کہ غار حرا میں آپﷺ پر سب سے پہلی وحی کا نزول ہوا۔ اقراء باسم ربک الذی خلق۔ الخ مورخین آغاز نزول قرآن کی تاریخ ۲۵ رمضان قرار دیتے ہیں جو مطابق ۶/ اگسٹ ۶۱۰ء ہے۔ نزول کے لحاظ سے قرآن کی سب سے آخری سورت  برات ہے جس کے اترنے کے ۹ دن بعد حضورﷺ اس دنیا سے تشریف لے گئے۔ 
مکی اور مدنی آیات۔ ۔ ۔  بالا جمال قرآن کی دو صورتیں کر دی گئی ہیں۔ مکی اور مدنی۔ اس طرح کہ ہجرت سے قبل جو نازل ہوئیں وہ مکی اور ہجرت کے بعد جو نازل ہوئیں وہ مدنی ہیں۔ ابتدائے رسالت سے قباء میں پہنچنے کا کل زمانہ ۱۳ برس ۵ مہینے ۲۱ دن ہے۔ یہ سب آنحضرتﷺ کے قیام مکہ کا زمانہ قرار دیا جاتا ہے۔ اس میں ۸۷ سورتیں نازل ہوئیں جو قریب دو ثلث قرآن کے ہیں۔ اس کے بعد دس سال کے قیام مدینہ میں ۲۷ سورتیں نازل ہوئیں جو قریب ایک ثلث قرآن ہیں۔ 
مکی اور مدنی آیات کا فرق۔ ۔ ۔  عموماً مدنی آیتیں ، مکی آیتوں سے دو باتوں میں مختلف ہیں۔ 
(۱) مکی آیتوں میں زیادہ تر انبیاء سابقین اور ان کی امتوں کے قصے ہیں اور اعتقادات  پر زور ہے۔ برخلاف اس کے مدنی آیتوں میں خود مسلمانوں کے معاملات اور احکامات کا ذکر ہے۔ 
(۲) مکی آیات میں بیشتر رجوع الی اللہ اور تزکیہ قلب کی تعلیم ہے اور مدنی آیات میں زیادہ تر فرائض ، اوامر و نواہی ہیں۔ اس کا سبب یہ ہے کہ مکہ میں قرآن کے مخاطب کفار تھے  اور مدینہ میں چونکہ مسلمانوں کی ایک جماعت تیار ہو چکی تھی اس لئے بیشتر ان ہی کو مخاطب کیا گیا۔ 
اجزاء قرآن۔ ۔ ۔  قرآن سورتوں میں منقسم ہے اور یہ تقسیم اللہ کی طرف سے ہے۔ ہر سورت بجائے خود ایک مفصل باب یا فعل ہے کہ جو مضمون اس میں شروع ہوا پورا اسی میں ختم ہو گیا ہے۔ سات منزلوں میں تقسیم صحابہ نے کی تھی کیونکہ وہ لوگ بالعموم ایک ہفتہ میں ایک بار قرآن ختم کرتے تھے لیکن تیس پارے اور ہر ہر پارہ میں نصف اور ربع کی تقسیم حجاج  بن یوسف کے عہد میں آسانی اور شمار رکھنے کے لئے کی گئی اور رکوع زمانہ مابعد میں حفاظ نے تراویح کی نماز کیلئے متعین کئے ہیں۔ 
رموز اوقاف۔ ۔ ۔  عہد نبوت میں وقف صرف آیات پر ہوتا تھا اس لئے کہ ہر آیت جہاں ختم  ہوتی ہے وہاں جملہ پورا ہو جاتا ہے۔ ابوعمرو  بن العلاء قاری کے زمانہ تک یہی دستور چلتا رہا۔ قراء سبعہ میں نافع پہلے شخص ہیں جنھوں نے آیات کے علاوہ بیچ میں ٹھہرنے کی اجازت دی بشرطیکہ معنوی رعایت ملحوظ رہے۔ اس کے بعد وقف کے خاص خاص مدارج اور ان کے اقسام مقرر کئے گئے اور اس کو ایک فن بنا دیا جس کا نام رموز القرآن ہے۔ 
حفظ قرآن۔ ۔ ۔  قرآن کو خود آنحضرتﷺ اور صحابہ کی ایک کثیر تعداد نے زبانی یاد رکھا۔ ان میں سات حفاظ مشہور ہیں جن کی سند قرأت دنیا بھر میں مقبول ہے۔ 
(۱)	 	حضرت عثمانؓ  بن عفان 
(۲)	 	حضرت علیؓ ابن ابی طالب
 (۳) 
حضرت ابی ابن کعبؓ
 (۴)
 حضرت عبداللہؓ  بن مسعودؓ
 (۵) 
حضرت زیدؓ  بن ثابت
 (۶)	 	حضرت ابوموسیٰؓ اشعری
 (۷) 
حضرت ابوالدرداءؓ 
کتابت قرآن۔ ۔ ۔  حضرت زیدؓ  بن ثابت فرماتے ہیں کہ جب وحی نازل ہوتی        تو حضور ﷺ جس کو بلاتے وہ تختی وغیرہ لے کر چلا جاتا۔ اس پر لکھواتے ، پھر سنتے۔ اگر کوئی غلطی ہوتی تو صحیح کرا دیتے۔ مکہ میں حضرت ابو بکر صدیقؓ  ، حضرت عثمانؓ اور حضرت علیؓ وغیرہ لکھا کرتے تھے اور مدینہ میں ان کے علاوہ زبیرؓ ابن العوام۔ حضرت ابیؓ  بن کعب۔ حضرت حنظلہؓ  بن الربیع۔ حضرت زیدؓ  بن ثابت ، حضرت عبداللہؓ  بن ارقم۔ حضرت شرجیلؓ  بن حسنہ۔ حضرت عبداللہؓ  بن رواحہ۔ حضرت امیر معاویہؓ۔ حضرت خالدؓ  بن سعید وغیرہ رضی اللہ عنہم لکھتے تھے۔ 
قرآن کا رسم الخط۔ ۔ ۔  مکہ میں خط قیراموز رائج تھا اس لئے قرآن وہاں اس خط میں لکھا گیا۔ مدینہ میں خط حیری میں کتابت ہوئی۔  ۱۶۰ھ   سے کتابت خط کوفی میں شروع  ہوئی۔  ۳۱۸  ھ میں کتابت خط نسخ میں شروع ہوئی اور اسی پر اجماع امت ہو گیا۔ یہ سب مقطعات کہلاتے ہیں جن کے معنی امت کو نہیں بتلائے گئے۔ 
تفاسیر قرآن۔ ۔ ۔  حضور اکرمﷺ کے عہدہ میں کوئی تفسیر نہیں لکھی گئی۔ ایک تفسیر     ’’تفسیر النبیؐ‘‘ کے نام سے مشہور ہے جس میں حضور اکرمﷺ کی بیان کردہ تفسیر لکھی گئی ہے مگر یہ کئی صدی بعد ابوالحسن محمد  بن قاسم نے مرتب کی ہے۔ خلافت راشدہ میں دو تفاسیر لکھی  گئیں۔ ایک ابی  بن کعب کی تفسیر اور دوسری تفسیر عباسی۔ اس کے بعد تفاسیر کی کوئی انتہاء نہ رہی۔ تیرہویں صدی ہجری کے وسط تک ایک اندازہ کے مطابق (۱۶۶۱) تفاسیر تھیں۔ اس کے بعد کئی اور تفاسیر لکھی گئیں۔ قرآن مجید کے تراجم دنیا کی بے شمار زبانوں میں ہو چکے   ہیں۔ 



قرآن مجید : چند اہم معلومات 

از۔ ۔ ۔  شاہ مصباح الدین شکیل 

وحی وہ ذریعہ ہدایت ہے جو نبیوں جیسی معصوم ہستیوں کے لئے مخصوص ہے۔ یہ اپنی رہنمائی میں ہر قسم کی خطا و غلطی سے محفوظ و مامون ہے۔ وحی کے اصطلاحی معنی وہ کلام الٰہی ہے جو کسی نبی پر نازل کیا جاتا ہے۔ نبی اس وحی کو زبان سے ادا کرتا ہے ، لکھوا دیتا ہے۔ وحی کی دو قسمیں ہیں۔ وحی متلو یعنی الفاظ کے ساتھ نازل ہونے والی وحی جیسے قرآن مجید۔ وحی غیر متلو یعنی بغیر لفظوں کی وحی۔ حکم رب کو نبیﷺ اپنے الفاظ میں ادا کرتے ہیں جیسے احادیث نبیﷺ کے بارے میں سورہ نجم میں فرمایا۔ ’’اور نہ خواہش نفس سے منہ سے بات نکالتے ہیں۔ یہ تو حکم خدا ہے جو بھیجا جاتا ہے ‘‘۔ 
جبل نور کے غارِ حرا میں پہلی وحی سورہ علق کی ابتدائی پانچ آیات کا نزول ہوا۔ اس پہلی وحی کو لکھنے کا شرف حضرت خالدؓ  بن سعید العاص رضی اللہ عنہ ، کے حصہ میں آیا۔ آخری وحی وفات سے ۹ دن پہلے ۳/ ربیع الاول   ۱۱ ھ کو نازل ہوئی جسے املا کرنے کا اعزاز حضرت ابی  بن کعب رضی اللہ عنہ ، کو حاصل ہوا۔ پہلی وحی کے بعد جب بھی کسی وحی متلو کا نزول ہوتا ، رسول اللہﷺ کا تب کو طلب فرماتے اور اسے لکھوا دیتے۔ یہ بھی ارشاد ہوتا کہ فلاں سورہ میں فلاں آیت کے پہلے یا بعد میں لکھو۔ لکھا ہوا پڑھوا کر ضرور سنتے کہ کوئی غلطی نہ رہے۔ یہ ترتیب لوح محفوظ کے مطابق وحی کے لانے والے جبریل امین علیہ السلام بتلاتے۔ صحابہ کرامؓ اسی ترتیب سے حفظ کرتے۔ نمازوں میں دہراتے۔ قرآن مجید کی آیات پتھر کی پتلی تختیوں ، اونٹ کے شانے کی چوڑی ہڈیوں ، کھجور کی شاخوں کے جڑ والے کشادہ حصوں ، چمڑے کے ورق اور پالاں کی لکڑیوں پر لکھی جاتیں اور انہیں مسجد نبوی میں ایک تھیلہ میں محفوظ کر دیا  جاتا۔ اسی سے صحابہ کرامؓ نقل کرتے اور حفظ کرتے۔ 
قرآن کی آیات کسی واقعہ یا سوال پر نازل ہوتیں۔ کبھی چھوٹی سورتیں کوثر ، اخلاص ،  فلق و ناس وغیرہ مکمل نازل ہوئیں۔ پہلی مکمل نازل ہونے والی سورت ، سورۃ فاتحہ اور آخری سورۃ نصر ہے۔ ایک وقت میں زیادہ سے زیادہ پچاس آیات سورۂ المرسلات کی اتریں۔ مکی سورتوں میں اعتقادات پر زور ہے۔ مدنی سورتوں میں زیادہ احکامات ہیں۔ 
ہر رمضان کے عشرہ اعتکاف میں رسول اللہﷺ حضرت جبریل علیہ السلام کے سامنے نازل شدہ قرآن مجید کا دورہ فرماتے۔ اپنی زندگی کے آخری رمضان میں جو وصال سے چھ ماہ پہلے آیا تھا۔ بیس دن کا اعتکاف فرمایا۔ پہلے عشرہ میں حضرت جبریل علیہ السلام کے آگے ایک دور مکمل فرمایا۔ دوسرے عشرہ میں دہراتے وقت کا تب وحی حضرت زیدؓ  بن ثابت کو طلب فرمایا۔ وہ بھی حضورﷺ کی زبان مبارک سے دورۂ قرآن سنتے رہے۔ حضرت زیدؓ اسی ترتیب سے تلاوت کرتے تھے۔ 
خلافت صدیقی میں جنگ یمامہ کے بعد حضرت عمرؓ کے توجہ دلانے پر قرآن مجید کتابی صورت میں مدون ہوا۔ ۷۵ صحابہ کرامؓ کی جماعت نے یہ اہم کام انجام دیا۔ کاتب وحی حضرت زیدؓ  بن ثابت اور امت کے حضرت ابیؓ  بن کعب اس کمیٹی کے معتمد تھے۔ جمع کرنے کا طریقہ یہ طے پایا کہ جب تک کسی سورہ یا جز کی دو تحریری شہادتیں پیش نہ ہوں اسے قرآن میں درج نہ کیا جائے۔ نیز حفاظ حلفیہ گواہی دیتے کہ ہم نے رسولﷺ کو ان آیات کو اسی ترتیب سے تلاوت کرتے سنا ہے۔ تب حضرت زیدؓ جو خود بھی حافظ  تھے اسے قبول کرتے۔ یہ کتابت ’’القراطیس ‘‘ چمڑے کے ایک جیسے اوراق پر ہوئی۔ ان کو ’’ربعہ ‘‘ (مساوی طول و عرض والے اوراق) بھی کہتے ہیں۔ یہ کتابت شدہ نسخہ ‘‘ مصحفِ صدیقی ‘‘کہلایا۔ اسے حضرت ام المومنین حفصہ رضی اللہ عنہا کے پاس محفوظ کروا دیا گیا۔ 
۲۵   ھ میں حضرت حذیفہؓ  بن یمان نے آذربائیجان کے جہاد سے لوٹ کر محاذ پر قرآن کی قرات میں مسلمانوں کے درمیان اختلاف پر امیر المومنین حضرت عثمانؓ کی توجہ مبذول کروائی۔ انھوں نے حضرت زیدؓ  بن ثابت ، حضرت عبداللہؓ  بن زبیر ، حضرت سعیدؓ  بن العاص اور حضرت عبد اللہؓ  بن حارث  بن ہشام پر مشتمل ایک کمیٹی بنائی اور انھیں حکم دیا کہ مصحف صدیقی کو قریش کی قرأت اور لہجہ کے مطابق لکھو کیونکہ قرآن ان ہی کی زبان میں نازل ہوا ہے۔ اس تیا ر شدہ مصحف کے چار نسخے نقل کروا کر ہر صوبہ کے دارالحکومت میں روانہ فرمائے۔ ایک مسجد نبوی میں رکھوایا۔ حکم دیا کہ مختلف قبیلوں کی زبان میں موجود قرآن پاک کے نسخے تلف کر دئے جائیں اور آئندہ ان نسخوں کے مطابق لکھے جائیں۔ دنیائے اسلام پر یہ حضرت عثمانؓ کا بڑا احسان ہے۔ ان معنوں میں انھیں جامع القرآن کہا جاتا   ہے۔ 
حضرت عثمانؓ کے تیار کروائے ہوئے مصحف میں اعراب نہیں تھے۔ ابوالاسود دوئل (متوفی ۶۹ھ) نے ایک غیر عرب کو تلاوت میں الفاظ غلط پڑھتے سنا۔ اس نے آیات پر اعراب لفظوں کی صورت میں لگائے ایسی ایک کوشش حجاج  بن یوسف کے نام سے بھی منسوب ہے۔ خلیل  بن احمد (متوفی ۱۷۰ھ) نے نقطوں کی جگہ اعراب یعنی زیر۔ زبر۔ پیش۔ جز م۔ تشدید وغیرہ کی علامات ایجاد کیں۔ اس سے صحیح تلاوت میں بیحد سہولت ہو گئی۔ 
عرب میں مکی۔ مدنی۔ بصری اور کوفی رسم الخط رائج تھا۔ مکی اور مدنی رسم الخط میں آسان جھکاؤ ہیں۔ عہد رسالت اور خلفائے راشدین میں مدنی رسم الخط مستعمل تھا۔ 


قرآن مجید۔ ایک نظر میں 

قرآن کے پارے 	(۳۰)	 	قرآن کی جملہ سورتیں 	 (۱۱۴) 
مکی آیات 
(۸۷) 
مدنی آیات 
(۲۷) 
پہلی وحی۔ اقراء باسم ربک الذی خلق۔ سورۂ  علق ۹۶:  ۱  تا  ۵
آخری وحی : والتقواء یوما ترجعون فیہ الی اللہ۔ سورہ  بقرہ  ۲  :  ۲۸۱
الیوم اکملت لکم دینکم و اتممت  علیکم نعمتی و رضیت لکم الاسلام دینا۔ سورۂ مائدہ ۵  :  ۳
جملہ کاتبان وحی۔ (۴۰) صحابہ  ۷
منازل کی تقسیم 
۱۔ 	سورۂ فاتحہ 
تا 	سورۂ نساء 
۲۔ 	سورۂ مائدہ 
تا 	سورۂ توبہ 
۳۔ 	سورۂ یونس 
تا 	سورہ نحل 
۴۔ 	 سورۂ بنی اسرائیل 	تا 	سورۂ فرقان 
۵۔ 	سورۂ شعراء 
تا 	سورہ یٰس
۶۔ 	سورۂ والصّٰفٰت 
تا 	سورۂ حجرات 
۷۔ 	سورۂ قٓ
	تا 	سورہ ناس 
 


قرآن کے علوم پنجگانہ 

از۔ ۔ ۔  حضرت شاہ ولی اللہ 

فہم قرآن میں سب سے بڑی دشواری یہ پیش آتی ہے کہ بظاہر آیات قرآنی اور ان کے مضامین میں ربط نظر نہیں آتا اور ایک مبتدی کو بہت سے مسائل سمجھنے میں دشواری پیش آتی ہے۔ حضرت شاہ ولی اللہ ؒ محدث دہلوی نے الفوز الکبیر میں اس مشکل کو حل کر دیا ہے۔ انھوں نے قرآن مجید کے تمام مطالب کو پانچ حصوں یا علوم پنجگانہ میں منقسم کیا ہے۔ قرآن مجید میں جو مضامین اور مفہوم بیان کئے گئے ہیں وہ ان پانچ علوم سے باہر نہیں۔ شاہ صاحب ’’الفوز الکبیر ‘‘ کے دیباچہ میں لکھتے ہیں کہ ’’امید ہے کہ طالب علموں کے سامنے صرف ان قواعد کے سمجھ لینے ہی سے کتاب اللہ کو سمجھنے کی ایک وسیع شاہراہ کھل جائے گی ، ،۔ 
ذیل میں ’’الفوز الکبیر ‘‘ کے پہلے باب کا خلاصہ پیش ہے۔ 
(۱) علم احکام :
قرآن مجید کے تمام احکام۔ واجب ، مستحب ، حرام ، مکروہ اور مباح۔ خواہ عبادات سے متعلق ہوں یا معاملات سے تدبیر منزل سے ہوں یا سیاست مدن سے یہ تمام علم اس میں آ جاتے ہیں۔ ان احکام کو متن نویسوں کی طرح پیش نہیں کیا گیا بلکہ خدا تعالیٰ نے جس حکم کو بندوں کے لئے ضروری سمجھا اور جس انداز میں ضروری سمجھا بیان کر دیا خواہ کوئی حکم مقدم ہو جائے یا موخر۔ علم احکام کا بنیادی اصول یہ ہے کہ۔ ۔ ۔  چونکہ رسول اللہﷺ ملت ابراہیمی پر مبعوث ہوئے اس لئے اس ملت کے طریقوں کا باقی رکھنا ضروری ہے اور چونکہ اللہ تعالیٰ نے عرب کو حضورﷺ کے ہاتھ اور پھر باقی تمام عالم کو عربوں کے ہاتھ سے پاک کرنے کا ارادہ فرمایا ہے اس لئے یہ ضروری ہے کہ شریعت محمدیہ کا مواد عربوں ہی کی رسوم و عادات سے لیا جائے۔ 
ملت ابراہیم کی تمام عبادات میں فتور عظیم پیدا ہو گیا تھا۔ اس کے احکام میں تساہل برتا جاتا۔ اہل جاہلیت نے اس میں تحریف کر دی تھی۔ قرآن مجید نے اس بدنظمی کو دور کر کے اصلاح و درستی کر دی۔ اسی طرح معاملات خانگی میں بُری رسوم اور ظلم نے دخل پا لیا تھا اور احکام سیاست مدن بھی بالکل قطع ہو چکے تھے۔ اس لئے قرآن نے ان کے اصول بھی منضبط کر کے ان کی پوری حدبندی فرما دی۔ 
(۲) علم مناظرہ۔ 
قرآن مجید میں چار گمراہ فرقوں ، یہود ، نصاریٰ ، مشرکین اور منافقین سے مباحث ہوئے یہ مباحثے دو طرح پر کئے گئے ہیں۔ 
اول یہ کہ فقط باطل عقیدہ کو بیان کر کے اس کی قباحت بیان کر دی گئی اور اس طرح اس عقیدہ سے نفرت دلائی گئی۔ دوم یہ کہ گمراہوں کے شبہات کو بیان کر کے ان کو حل کیا گیا۔ 
(الف) مشرکین سے مباحثہ : مشرکین مکہ اپنے کو ملت ابراہیمی کا پابند کہتے لیکن انھوں نے ملت ابراہیمی کی علامات کو ترک کر دیا تھا۔ خدا تعالیٰ کے وجود کا عقیدہ۔ اس کا خالق کائنات ہونے اور رسولوں کو بھیجنے پر قادر ہونے وغیرہ کے وہ قائل تھے لیکن انھوں نے ان عقائد میں شبہات پیدا کر دئے تھے۔ 
اس طرح وہ شرک  ، تشبیہ اور تجسّم کے قائل تھے۔ معاد کے منکر تھے۔ نبی کریمﷺ کی رسالت کو بعید از قیاس سمجھتے تھے۔ برے اعمال علانیہ کرتے۔ نئے نئے رسوم و عبادات ایجاد کرتے تھے۔ قرآن کریم نے ان کے ایک ایک فساد عقیدہ اور عمل کی گمراہی کو علم مباحثہ کے ذریعہ دور کیا۔ 
شرک کا جواب یہ دیا گیا کہ ان سے شرک کی دلیل طلب کی گئی۔ تقلید آباء کا استدلال کیا گیا۔ ان کو بتایا گیا کہ وہ بندگان خدا جن کو وہ خدا کا شریک ٹھہراتے ہیں خدا کے برابر نہیں ہو سکتے اور تمام انبیاء نے شرک کی اجتماعی طور پر مخالفت کی ہے۔ 
 تشبیہ کا یہ جواب دیا گیا کہ تمہاری تحریف کردہ باتیں ملت ابراہیمی سے ثابت نہیں ہیں اور ایسے لوگوں کی اختراعات ہیں جو معصوم نہ تھے۔ 
انکار معاد اور حشرو نشر کے انکار کا جواب یہ دیا گیا کہ اس کو زمین کی حیات پر قیاس کر لیا جائے۔ نیز ان امور کی خبر پر تمام اہل کتاب کا اتفاق ہے۔ 
(ب) یہود : یہود کی گمراہی یہ تھی کہ وہ توریت میں لفظی اور معنوی تحریف کرتے تھے۔ بعض آیات کو چھپاتے اور جو احکام اس میں نہ ہوتے وہ ملا دیتے۔ احکام کی پابندی میں تساہل برتتے۔ تعصب مذہبی میں شدت ، رسول اللہﷺ کی رسالت میں تامل ،بے ادبی ، طعنہ زنی ، بخل اور حرص میں مبتلا تھے۔ قرآن مجید تمام کتب سابقہ کا محافظ ، ان کے اشکالات کو کھولنے والا ہے۔ اس لئے ان کی تحریف آیات کو چھپانا اور افترا پردازی کو پوری طرح کھول کر رکھ دیا ہے۔ رسالت نبی کریمﷺ کو تسلیم کرنے میں ان کے تامل کی نشاندہی کر کے اس کے اسباب بیان کر دیئے گئے ہیں۔ 
(ج) نصاریٰ : نصاریٰ کی گمراہی یہ تھی کہ انھوں نے خدا تعالیٰ کو تین ایسے حصوں میں تقسیم کر رکھا تھا جو بعض وجوہ سے الگ الگ اور بعض وجوہ سے متحد تھے۔ اس کو وہ اقانیم ثلاثہ کہتے ہیں۔ ایک اقنوم باپ ، دوسرا ابن اور تیسرا روح القدس ، ان کا عقیدہ تھا کہ اقنوم ابن نے حضرت مسیحؑ کی روح کا لباس اختیار کر لیا تھا ، اس لئے حضرت عیسیٰؑ خدا بھی ہیں ، ابن اللہ اور بشر بھی ہیں وغیرہ وغیرہ۔ 
اس کا جواب یہ دیا گیا کہ قدیم زمانہ میں لفظ ابن ، مقرب اور محبوب کے ہم معنی تھا۔ حضرت عیسیٰؑ نے بعض دفعہ اللہ کے افعال کو اپنی جانب منسوب کیا ہے۔ اس کا جواب یہ دیا گیا کہ یہ نسبت بطریق نقل و حکایت ہے جیسے کسی بادشاہ کا ایلچی یہ کہے کہ ہم نے فلاں ملک فتح کر لیا۔ خدا نے ان عقائد کو رد کر کے کہا کہ حضرت عیسیٰؑ خدا کے بندے تھے۔ نیز نصاریٰ کی گمراہی یہ تھی کہ وہ حضرت عیسیٰؑ کو مقتول سمجھتے تھے۔ اس شبہ کا قرآن سے ازالہ کیا گیا۔ ان کی ایک گمراہی یہ تھی کہ وہ فارقلیط موعود سے مراد حضرت عیسیٰؑ لیتے جو قتل کے بعد حواریوں کے پاس گئے تھے۔ قرآن نے بتایا کہ یہ بشارت ہمارے نبی کریمﷺ کے لئے تھی۔ 
(د) منافقین : منافقین دو طرح کے تھے۔ اول وہ جو زبان سے کلمہ ایمان کہتے مگر ان کا قلب کفر اور سرکشی پر پختہ تھا۔ ان لوگوں کے متعلق فرمایا گیا کہ ’’فی الدرک الاسفل من النار ‘‘ 
دوسرے وہ جنھوں نے اسلام قبول کر لیا مگر ایمان ضعیف تھا۔ دنیاوی لذتوں کی پیروی کرتے تھے۔ اس لئے خدا اور رسول کی محبت باقی نہ رہی تھی۔ حرص مال اور حسد و کینہ دلوں پر مسلط تھا۔ امور دنیا میں منہمک ہو گئے تھے اس لئے آخرت کی فکر نہ رہی تھی۔  رسول اللہ ﷺ کی رسالت کی نسبت بیہودہ خیالات و شبہات رکھتے تھے مگر اتنی جرات نہ تھی کہ اسلام کے دائرہ سے نکل جاتے۔ 
قرآن میں ان تمام گروہوں سے مباحثہ دیکھ کر یہ گمان نہ کرنا چاہئے کہ یہ مباحث ایک خاص قوم سے تھے جو گزر گئی اور اب اس کی ضرورت نہیں رہی بلکہ ان کا نمونہ آج بھی موجود ہے۔ ان کا مقصود اصلی ان مقاصد کے لئے کلیات کا بیان ہے نہ کہ ان حکایات کی خصوصیات۔ 
(۳) تذکیر بالآء اللہ :
قرآن کریم کا نزول تمام نسل انسانی کی تہذیب کے لئے ہوا ہے اس لئے خدا تعالیٰ نے تذکیر بالآ ء اللہ کے سلسلہ میں تمام افراد بنی آدم کی اکثریت کی معلومات سے زیادہ بیان نہیں کیا اور نہ ہی زیادہ بحث سے کام لیا ہے۔ اسماء اور صفات اعلیٰ کو ایسے آسان طریقہ سے بیان کیا ہے کہ  تمام نسل انسانی حکمت الٰہی اور علم کلام میں مہارت کے بغیر ہی اپنی فطرت کے ذریعہ ان کو سمجھ سکے۔ چنانچہ ذات الٰہی کا ذکر اجمالی فرمایا کیونکہ اس کا علم تمام افراد کی فطرت میں موجود ہے اور چونکہ صفات الٰہی کا فہم گہری نظر سے حاصل کرنا محال تھا اس لئے ان  کو ان بشری صفات کاملہ سے سمجھایا گیا جس کو ہم جانتے ہیں اور جو ہمارے نزدیک قابل تعریف سمجھے جاتے ہیں۔ اس طرح جن نعمتوں کا ذکر مناسب تھا کیا گیا۔ یہ نعمتیں عام ہیں مثلاً زمین و آسمان کی پیدائش، بادلوں سے پانی برسانا ، زمین سے پانی کے چشمے جاری  کرنا۔ اس سے طرح طرح کے پھل پھول غلہ لگانا ضروری صفتوں کا الہام اور ان کے جاری کرنے کی قدرت بخشنا۔ مصیبتوں کے ہجوم اور ان کے دور ہونے کے وقت لوگوں کا رویہ بدل جانے پر تنبیہ بھی کی گئی ہے۔ 
(۴) تذکیر بایام اللہ: 
اس میں وہ واقعات بیان کئے گئے ہیں جو ہدایت و ضلالت اور حق و باطل کی کشمکش کے مختلف پہلوؤں پر روشنی ڈالتے ہیں اور ترغیب یا ترہیب کا کام انجام دیتے ہیں مثلاً فرمانرواؤں کے لئے انعام اور نا فرمانوں کے لئے عذاب۔ اس کے لئے ایسی جزئیات کو بیان کیا گیا ہے جو اس سے پہلے وہ سن چکے تھے مثلاً عاد ثمود کے قصے۔ حضرت ابراہیمؑ اور انبیائے بنی اسرائیل کی داستانیں وغیرہ۔ غیر مانوس قصے بیان نہیں کئے گئے۔ مشہور قصوں میں سے بھی ان کو لیا گیا ہے جو تذکیر میں کارآمد ہوں اور تمام قصوں کو ان کی تمام خصوصیات کے ساتھ بیان نہیں کیا گیا۔ اس میں مصلحت یہ ہے کہ عوام جب کوئی عجیب و  غریب داستان سنتے ہیں یا داستان اپنی تمام خصوصیات کے ساتھ ان کے سامنے بیان کی جاتی ہے تو ان کی طبیعت محض اس داستان کی طرف مائل ہو جاتی ہے۔ اور تذکیر کا مقصد فوت ہو جاتا ہے۔ 
ان قصص کا مقصد یہ نہیں ہے کہ ان واقعات سے آگاہی ہو جائے بلکہ مقصد یہ ہے کہ سننے والے کا ذہن شرک اور گناہ کی برائی سے نفرت کرے اور وہ کفار پر عذاب اور مخلصین پر خدا کی عنایت پر مطمئن ہو جائے۔ 
(۵) تذکیر بالموت و بما بعد الموت 
اس سلسلہ میں یہ امور بیان ہوئے ہیں۔ انسانی موت کی کیفیت۔ بے چارگی کا عالم۔ موت کے بعد جنت اور دوزخ کا سامنے آنا، عذاب کے فرشتوں کا آنا۔ علامات قیامت۔ حضرت عیسیٰؑ کا نزول۔ دجال اور یا جوج ماجوج کا ظہور۔ صور فنا۔ صور حشر و نشر۔ سوال جواب۔ میزان اور نامہ اعمال۔ مومنین کا دیدار الٰہی۔ عذاب کی نوعیتیں۔ نغمہ ہائے جنت کی تفصیلات وغیرہ۔ ان سب کے بیان کرنے کا مقصد بھی تذکیر ہے اور ان کو مختلف صورتوں میں ان کے حسب حال اجمالاً یا تفصیلاً بیان کیا گیا ہے۔ 



قرآن حکیم۔ ۔ ۔  غیر مسلموں کی نظر میں 

انسانیت کی بہتری اور بہبود کے لئے مختلف ادوار میں مختلف صحائف اور آسمانی کتابیں اللہ تعالیٰ نے نازل فرمائیں مگر وہ کتب امتداد زمانہ سے یا تو باقی نہ رہ سکیں یا ان میں تحریف کر دی گئی۔ مگر قرآن وہ سرچشمہ علم و حکمت ہے جو تحریف سے مبرا اور سب آسمانی کتب کا مجموعہ ہے۔ یہ زبور کی طرح ’’مجموعہ مناجات ‘‘ بھی ہے اور انجیل کی طرح ذخیرہ امثال بھی ، تورات کی طرح گنجینہ شریعت بھی ہے اور کتب ہائے دانیال کی طرح خزینۂ اخبار مستقبل بھی ہے  ؂ 
آنچہ خوباں ہمہ دارند تو تنہا داری 
قرآن وہ معجزہ ہے جس نے پہلی دفعہ عقل اور مذہب میں مطابقت پیدا کی ، جس نے منطقی دلائل ، سریع الفہم امثال اور قصص سے بہت سے پیچیدہ مسائل کو حل کر کے رکھ دیا جو نہ صرف مذہبی مسائل کا مجموعہ بلکہ سیاسی زندگی کا رہنما اور مکمل ضابطہ حیات ہے۔ 
مشرق و مغرب کے غیر مسلم اہل علم اور مفکرین نے قرآن حکیم کی خدمت میں جو گل ہائے عقیدت پیش کئے ہیں وہ درج ذیل ہیں :
بغیر تحریف و تغیرّ 
’’قرآن پاک کا کوئی جزو ، کوئی فقرہ اور کوئی لفظ ایسا نہیں سنا گیا جس کو جمع کرنے والوں نے چھوڑ دیا ہو اور نہ کوئی لفظ اور فقرہ ایسا پایا جاتا ہے جس سے یہ معلوم ہو کہ یہ داخل کیا گیا ہے۔ اگر ایسی کوئی بات ہوتی تو ان احادیث میں جن میں محمد (ﷺ) کی چھوٹی چھوٹی باتیں محفوظ رکھی گئی ہیں ان کا پتہ ضرور چلتا ‘‘۔ ولیم میور 
بے حد سلیس اور جامع 
’’سورہ فاتحہ حمد باری کی یہ سب سے زبردست مناجات ہے ، سلیس اتنی کہ مزید تشریح بے نیاز مگر اس پر بھی معنویت سے لبریز ‘‘ 
(انسائیکلوپیڈیا برٹانیکا جلد  ۱۵  صفحہ ۹۰۳  طبع یاز دہم)
 اختلاف معنوی و لفظی سے مبرّا 
’’قرآن ہی ایک ایسی کتاب ہے جس میں تیرہ سو برس سے کوئی تبدیلی نہیں ہوئی۔ یہودی اور عیسائی مذہب میں کوئی ایسی چیز نہیں جو معمولی طور سے بھی قرآن کے مقابلہ میں پیش کی جا سکے ‘‘۔ (عیسائی مورخ ہاڈلے) 
حفظان صحت کا سرچشمہ 
’’قرآن نے صفائی طہارت اور پاکیزگی کی وہ تعلیم دی ہے کہ اگر ان پر عمل کیا جائے تو جراثیم امراض سب کے سب ہلاک ہو جائیں ‘‘۔ (جرمن فاضل الکم کی لولف) 
کھلی اور سچی حقیقت 
’’میرے نزدیک قرآن میں خلوص اور سچائی کا وصف ہر پہلو سے موجود ہے اور یہ بالکل کھلی اور سچی حقیقت ہے کہ اگر کوئی خوبی پیدا ہو سکتی ہے تو اسی سے ہو سکتی ہے 



	(پروفیسر کارلائل)
لاثانی نظام مسرت 
’’مجھے امید ہے کہ میں دنیا کے تمام دانا اور با شعور لوگوں کو یک جا کر کے قرآنی تعلیمات کی روشنی میں ایک لاثانی نظام قائم کروں گا کیونکہ صرف یہی تعلیمات انسان کو مسرتوں سے روشناس کر سکتی ہیں ‘‘۔ 
(اقتباس تقریر نیپولین۔ از کتاب بوناپارٹ اور اسلام صفحہ  ۱۰۵) 
مکمل احکام کا مجموعہ 
’’جو احکام قرآن پاک میں موجود ہیں وہ اپنی جگہ پر مکمل ہیں ‘‘۔ 
(پریچنگ آف اسلام از ڈاکٹر آرنلڈ)
فصیح و بلیغ زندہ جاوید 
’’قرآن پاک میں مطالب اتنے ستھرے اور ہمہ گیر ہیں اور ہر زمانہ کے لئے اس قدر موزوں ہیں کہ زمانہ کی تمام صدائیں خواہ مخواہ اس کو قبول کر لیتی ہیں اور وہ محلوں ، ریگستانوں ، شہروں اور سلطنتوں میں گونجتا پھرتا ہے۔ ‘‘ (ڈاکٹر سمویل جانسن)
جامع اور روح افزا پیغام زندگی 
’’قرآن ایسا جامع اور روح افزاء پیغام زندگی ہے کہ ہندو دھرم اور مسیحیت کی کتابیں اس کے مقابلہ میں کوئی بیان پیش نہیں کر سکتیں ‘‘۔ (پروفیسر ویجا داس)
 اعلیٰ اخلاق کا معلّم 
’’قرآن نے دنیا کو اعلیٰ اخلاق کی تعلیم دی اور اصول جہانبانی سکھائے ‘‘ 
(گائیڈنس آف ہولی قرآن از ڈاکٹر اسٹینلی لین پول) 
فطرت انسانی کے عین مطابق 
’’میں نے تعلیمات قرآنی کا مطالعہ کیا ہے۔ مجھے قرآن کو الہامی کتاب تسلیم کرنے میں ذرّہ برابر بھی تامل  نہیں ہے۔ مجھے اس کی سب سے بڑی خوبی یہ نظر آئی کہ یہ فطرت انسانی کے عین مطابق ہے ‘‘۔ (ینگ انڈیا۔ گاندھی جی)
 مسلمہ صداقتوں کا پر تو 
’’وہ وقت دور نہیں جب کہ قرآن کریم اپنی مسلمہ صداقتوں اور روحانی کرشموں سے سب کو اپنے اندر جذب کرے گا ‘‘۔ (رابندر ناتھ ٹیگور)
معاشرتی ، سیاسی اور روحانی معلّم
	’’میں مذہب اسلام سے محبت کرتا ہوں اور اسلام کے پیغمبر کو دنیا کے مہا پرش سمجھتا ہوں۔  میں قرآن کی معاشری ، سیاسی ، اخلاقی اور روحانی تعلیم کا دل سے مداح ہوں اور اس رنگ کو اسلام کا بہترین رنگ سمجھتا ہوں جو حضرت عمرؓ کے زمانہ میں تھا۔ ‘‘ (لالہ لاجپت رائے) 
دلفریب اور تحیّر آمیز 
’’قرآن کی یہ حالت ہے کہ اس کی دلفریبی بتدریج فریفتہ کرتی ہے ، پھر متعجب کرتی ہے اور آخر ایک تحیر آمیز رِقّت میں ڈال دیتی ہے ‘‘۔ (جرمنی کا شاعر و فلسفی گوئٹے)
 عقل و حکمت کے مطابق 
’’قرآن کے احکام اس قدر عقل و حکمت کے مطابق واقع ہوئے ہیں کہ اگر انسان انہیں چشم بصیرت سے دیکھے تو وہ ایک پاکیزہ زندگی بسر کر سکتا ہے۔ شریعت اسلام اعلیٰ درجہ کے عقلی احکام کا مجموعہ ہے۔ میرے نزدیک قرآن کے تمام معانی میں سچائی کا ہر موجود ہے۔ یہ کتاب سب سے اول اور سب سے آخر جو خوبیاں ہو سکتی ہیں اپنے اندر رکھتی ہے بلکہ دراصل ہر قسم کی توصیف صرف اسی سے ہو سکتی ہے ‘‘۔ (نامور انگریز کار لائل) 
مستقبل کی دنیا کا مذہب 
’’قرآن شریف غیر مسلموں سے بے تعصبی اور رواداری سکھاتا ہے۔ اس کے اصول کی پیروی سے دنیا خوشحال ہو سکتی ہے ‘‘۔ (لندن میں تقریر از مسز سروجنی نائیڈو) 
شک و شبہ سے بالاتر 
’’قرآن دلوں میں ایسا زندہ اور پر جوش ایمان پیدا کرتا ہے کہ پھر کسی شک کی گنجائش نہیں رہتی ‘‘ (فرانسیسی ڈاکٹر گستاولی ہان) 
متبرک زبان 
’’قرآن کے اثر سے عربی زبان تمام اسلامی ممالک کی متبرک زبان  بن گئی اور بڑی سے بڑی یورپین سلطنت کی تعلیم و حکمت کا ذریعہ  بن گئی ‘‘۔ (پروفیسر آر۔ اے نکلسن) 
سب سے بڑا مذہب 
’’قرآن میں سب کچھ موجود ہے جو ایک بڑے مذہب میں ہونا چاہئے ‘‘           (مسٹر اسٹینلی لین پول) 
اخوت کا روشن مینار
’’قرآن نے مسلمانوں کو مواخات کے بندھن میں باندھ رکھا ہے جو نسل ، رنگ اور زبان کے پابند نہیں ہیں ‘‘۔ (مشہور افسانہ نگار ایچ جی۔ ویلز) 
فلسفۂ توحید میں بے نظیر 
’’قرآن و حدانیت کا سب سے بڑا گواہ ہے۔ ایک موحد فلسفی اگر کوئی مذہب قبول کر سکتا ہے تو وہ اسلام ہی ہے۔ غرض سارے جہاں میں قرآن کی نظیر نہیں ملتی ‘‘۔ 
(نامور مورخ ایڈورڈ گبّن) 
اخوت و مساوات کا علمبردار 
’’قرآن کی تعلیم ہندوؤں کی طرح ذات پات کا امتیاز نہیں ہے اور نہ ہی کسی کو محض خاندانی اور عالی عظمت کی بناء پر بڑا سمجھا جاتا ہے ‘‘ (مشہور بنگالی بابو چندرپال) 


مسجد بطور مرکز ثقافت 

حضور اکرمﷺ ہر اہم مسئلہ پر اپنے خیالات کا اظہار مسجد میں کرتے تھے اور حضورﷺ نے اپنے مرض الموت میں آخری خطبہ ارشاد فرمایا۔ امت کو صاحب شعور بنانے اور واقفیت و علم دینے کے لئے مسجد میں انتظام کیا گیا تھا اور یہاں سے مبلغین کو تربیت حاصل ہوتی تھی۔ اصحاب صُفّہ کے نام سے کون واقف نہیں۔ حضرت سعدؓ  بن ابی وقاص ان ہی میں سے ایک تھے اور بڑھتے بڑھتے ان کی تعداد ۴۰۰ تک پہنچ گئی تھی۔ 
مسجد مکتب بھی تھی اور مسلمانوں کا کونسل ہال یاد ار الندوہ بھی۔ حضرت عمرؓ کے زمانہ سے یہاں باقاعدگی سے شوریٰ کے اجلاس ہوتے رہے ہیں۔ یہاں تمام مہمات اور دفاع کے معاملات پر غور کیا جاتا اور ان پر احکامات صادر کئے جاتے اور امت کو فیصلوں سے مطلع کیا جاتا۔ مسلم اور غیر مسلم قبائل کے وفود سے ملاقات مسجد کی چار دیواری میں ہوتی تھی۔ 
مسجد قضاۃ کا مرکز رہی۔ لوگوں کے جھگڑوں کا تصفیہ یہیں کیا جاتا تھا۔ عوام اور حکام دونوں کے لئے یہ مقام پسندیدہ تھا۔ شاعر رسولﷺ حضرت حسانؓ  بن ثابت یہیں نبی کریمﷺ کی شان میں اپنے پاکیزہ اشعار کہتے تھے۔ غرض کہ زندگی کا کوئی مسئلہ ہی کیوں نہ ہو اس میں مسجد کی اہمیت نظر انداز نہیں کی جاتی تھی۔ 
مسجد قوم کا مرکز ثقافت ہے جہاں معاشرہ کی مادی اور روحانی ضروریات کی تکمیل ہوتی ہے۔ جہاں عوام اور حکام کے تعلقات کو مستحکم ہونے کا موقع ملتا ہے اور ان میں ہم آہنگی پیدا ہوتی ہے اور اس طرح ان کی باہمی جدوجہد کامیابی سے ہمکنار ہوتی ہے اور زندگی کے دھاروں میں ایک نئی قوت متحرک فعال صورت میں نمودار ہوتی ہے جو اس کو تباہی و بربادی سے بچانے کی ضامن بنتی ہے۔ 


حصہ ’’ب ‘‘ سیرت سرور کائنات ﷺ





بہزاد دہلوی
 

 
درود و سلام ﷺ 

مبتداء   منتہا ، درود  و  سلام 
مظہر کبریا ، درود و سلام 
حق  نظر ، حق نگاہ ،  حق  آگاہ 
حق ادا ، حق نما ، درود و سلام 
صادق و عابد و امین و سخی 
زاہد و پارسا درود و سلام 
صبح  عرفان  نواز و عشق  افروز 
شام ایماں افزا درود و سلام 
کعبۂ  آرزوئے  قلب حزیں 
قبلۂ شوقِ ما، درود و سلام 
مظہر اولیں و ختم رسل 
خاتم الانبیاء درود و سلام 
اے جہاں تاب اے جہاں پرور 
      ائے جہاں آشنا ، درود سلام 
اے   تمنا ء   آرزو  و    مراد 
     مقصد و مدعا ، درود و سلام 
فخر  نوحؑ  و  کلیمؑ و آدمؑ  و خضرؑ
    نازش انبیاء ، درود و سلام 
ایسا بہزادؔ کو بنا دیجئے 
بھیجے صبح و مسا درود و سلام 



ماہر القادری 


عقیدت کے پھول

رسول مجتبیٰ کہیئے ، محمد مصطفی کہیئے 
خدا کے بعد بس وہ ہیں پھر اس کے بعد کیا کہیئے 
شریعت کا ہے یہ اصرار ختم الانبیاء کہیئے 
محبت کا تقاضا ہے کہ محبوب خدا کہیئے 
جبین و رخ محمد کے تجلی ہی تجلی ہیں 
کسے شمس الضحیٰ کہیئے کسے بدر الدجیٰ کہیئے 
جب ان کا ذکر ہو دنیا سر اپا گوش  بن جائے 
جب ان کا نام آئے مرحبا صلّ علیٰ کہیئے 
غبار راہ طیبہ سُرمۂ چشم بصیرت ہے 
یہی وہ خاک ہے جس خاک کو خاک شفا کہیئے 
صداقت پر بنا رکھی گئی ہے دین فطرت کی 
اسی تعبیر کو انسانیت کا ارتقاء کہیئے 
مرے سرکار کے نقشِ قدم شمع ہدایت ہیں 
یہ وہ منزل ہے جس کو مغفرت کا راستا کہیئے 
محمد کی نبوت دائرہ ہے جلوہ حق کا 
اسی کو ابتداء کہیئے اسی کو انتہاء کہیئے 
مدینہ یاد آتا ہے تو پھر آنسو نہیں رکتے 
مری آنکھوں کو ماہرؔ چشمہ آپ بقا کہیئے 


مدحت 

نواب بہادر یا ر جنگ 

اے کہ ترے وجود پر خالق دو جہاں کو ناز 
اے کہ ترا وجود ہے وجہ وجود کائنات 
اے کہ ترا سرِ نیاز حدِّ کمالِ بندگی 
اے کہ ترا مقام عشق قربِ تمام عینِ ذات 
خوگر بندگی تھے جو تیرے طفیل میں ہوئے 
مالکِ مصر و کاشغر ، وارثِ دجلہ و فرات 
تیرے بیاں سے کھل گئیں تیرے عمل سے حل ہوئیں 
منطقیوں کی الجھنیں فلسفیوں کی مشکلات 
مدحتِ شاہ دوسرا مجھ سے بیاں ہو کس طرح 
تنگ مرے تصورات پست مرے تخیلات 


اے روح محمدﷺ

علامہ اقبالؔ


شیرازہ ہوا ملتِ مرحوم کا ابتر 
اب تو ہی بتا تیرا مسلمان کدھر جائے 
وہ لذت آشوب نہیں بحر عرب میں 
پوشیدہ جو ہے مجھ میں وہ طوفان کدھر جائے 
ہر چند ہے بے قافلہ و راحلہ و زاد 
اس کوہ و بیاباں سے حدی خوان کدھر جائے 
اس راز کو اب فاش کرائے روحِ محمد
آیات الٰہی کا نگہبان کدھر جائے 


محبوب سبحانی 
حفیظؔ جالندھری 
سلام ائے آمنہ کے لال اے محبوب سبحانی 
سلام ائے فخر موجودات ، فخر نوع انسانی 
سلام ائے ظلّ رحمانی سلام ائے نور یزدانی 
ترا نقش قدم ہے زندگی کی لوح پیشانی 
زمانہ منتظر ہے اب نئی شیرازہ بندی کا 
بہت کچھ ہو چکی اجزائے ہستی کی پریشانی 
زمیں کا گوشہ گوشہ نور سے معمور ہو جائے 
ترے پر تو سے مل جائے ہر اک ذرّہ کو تابانی 
ترا در ہو مرا سر ہو ، میرا دل ہو ترا گھر ہو 
تمنا مختصر سی ہے مگر تمہید طولانی 
سلام ائے آتشِ زنجیرِ باطل توڑنے والے 
سلام ائے خاک کے ٹوٹے ہوئے دل جوڑنے والے 




سیرت رسول اللہﷺ

رسول اللہﷺ پر جو کتابیں لکھی گئیں ان کی ایک قسم حضورﷺ کی سوانح پر مشتمل ہے جو ان کے بعد تحریر کی گئیں۔ اس زمرہ کی اولین کتب آنحضرتﷺ کے صحابہ نے لکھی    ہیں۔ ان میں عروہ  بن الزبیر بھی شامل ہیں۔ ان کتابوں کے بعض حصے ہی ہم تک پہنچے ہیں جن کا ذکر بعد کی نسلوں کے مُصنفوں نے اپنی کتابوں میں کیا ہے۔ رسول اللہﷺ کی قدیم ترین سوانح جس کے قلمی نسخے کے بعض حصے ہم تک پہنچے ہیں ایک تابعی (جنھوں نے رسولﷺ اور ان کے پیرو کار وں کی نگرانی میں تعلیم حاصل کی تھی) کی تحریر کردہ ہے۔ یہ مصنف ابن اسحاق ہے جس کا انتقال ۷۶۸ ء م  ۱۵۱   ھ میں ہوا تھا۔ ایسی کتب کو ’’سیرت ‘‘ کہا جاتا ہے۔ وہ ان کتابوں سے ملتی جلتی ہیں جن میں حضرت عیسیٰؑ کی زندگی کے حالات ان کے حواریوں نے بیان کئے ہیں۔ چونکہ پیغمبر  علیہ السلام کے ان سوانح نگاروں نے اپنے ماخذ تفصیل سے بیان کئے ہیں لہذا ان کی صحت اور ان کتب میں مذکورہ حقائق کی صحت پر اعتبار کیا جا سکتا ہے۔ (نقوش لاہور۔ رسول نمبر) 


حضور اکرم حضرت محمد مصطفیٰﷺ

ممتاز اسمائے مبارک
:	محمد ، احمد حامد ، محمود ، ماحی ، حاشر ، عاقبﷺ
ممتاز خطابات 
:	 رحمۃ للعالمین ، خاتم النبین ، امام الانبیاءشفیع المذنبین، طہٰ ، یٰس ، مزّمل ، مدّثّر صلی اللہ علیہ و سلم  
والد ماجد 
: 	حضرت عبداللہ 
والدہ ماجدہ
:	حضرت آمنہ 
دادا 
	: 	عبدالمطلّب 
چچا 	(۱۱)
:	حارث ، قثم ، زبیر ، حمزہ ، عباس ، ابوطالب ، عبدالکعبہ ،خجل ، ضرار ، غیداق ، ابولہب 
پھوپھیاں:
 صفیہ ، عاتکہ ، ارویٰ، ام حکیم ، برّہ ، اممیہ  
تاریخ ولادت 
 :     ۲۰/ اپریل ۵۷۱م ۱۲/ ربیع الاول عام الفیل دوشنبہ 
	      دوسری روایت ۹/ ربیع الاول عام الفیل دوشنبہ 
تاریخ وفات  
:	۱۲/ربیع الاول   ۱۱    ھ م  ۶۳۲ء 


شجرۂ نسب محمد صلی اللہ علیہ و سلم  
آباء الکرام 		امہاۃ الکرام 
۱۔ عبداللہ 		۱۔ آمنہ 
۲۔ عبدالمطلّب 		۲۔ فاطمہ 
۳۔ ہاشم 		۳۔ سلمیٰ
۴۔ عبدمناف 		۴۔ عاتکہ 
۵۔ قصی 		۵۔ حُبّی
۶۔ کلاّب 		۶۔ فاطمہ 
۷۔ مرّہ 		۷۔ ہند 
۸۔ کعب 		۸۔ مخشیہ
۹۔ لوی 		۹۔ مادیہ 
۱۰۔ غالب 		۱۰۔ عاتکہ 
۱۱۔ فہر الملقب بہ قریش 	۱۱۔ لیلے ٰ
۱۲۔ مالک 		۱۲۔ جندلہ 
۱۳۔ نضر 		۱۳۔ عکرشہ 
۱۴۔ کنانہ 		۱۴۔ برّہ
۱۵۔ خزیمہ 		۱۵۔ عوانہ (ہند) 
۱۶۔ مدرکہ		۱۶۔ سلمیٰ
۱۷۔ الیاس 		۱۷۔ لیلے ٰ (خذف)
۱۸۔ مضر  		۱۸۔ رباب 
۱۹۔ نزار 		۱۹۔ سودہ 
۲۰۔ معد		۲۰۔ معانہ 
۲۱۔ عدنان  		   ۲۱۔ مہد

	(رحمۃ للعلمٰین جلد دوم) 


ازواج مطہرات 
 ازدواجی کیفیت شادی کے وقت 
سلسلہ نشان نام معہ ولدیت قبیلہ ازدواجی حیثیت شادی سے قبل  پہلے شوہر کا نام سنہ نکاح رسول اللہ کی عمر زوجہ کی عمر سنہ وفات 1حضرت خدیجہؓ بنت خویلدبنواسد بیوہ 1۔ ابوہالہ  بن زرارہ تمیمی
2۔ عتیق  بن عائد مخزومی۵۹۵ء ۲۵ سال ۲۸ سال ۰ ۱    بنوی ۶۱۹ء2حضرت سودہؓ بنت زمعہبنو عامر بیوہ سکران  بن عمرو۶۱۹ء
 ۱۰  نبوی۴۹ سال ۵۰سال ۲۲  ھ ۶۴۲ء3حضرت عائشہؓ  بنت ابو بکرؓبنو تیم کنواری۔ ۶۱۹ ء
۱۰  نبوی۴۹سال ۱۷ سال ۵۷ھ
۶۷۶ء4حضرت حفصہؓ بنت عمر  بن خطاببنو عدی بیوہ خنیسؓ  بن خذافہ سہمی ۳ھ
۶۲۴ء۵۳سال ۲۲ سال ۴۵  ھ
۶۶۵ء
5حضرت زینبؓ بنت خزیمہ (ام المساکین) بنو صعصعہ بیوہ عبداللہ  بن جحشؓ  ۳  ھ
۶۲۴ء ۵۳ سال ۳۰ سال ۴   ھ
۶۲۵ء6حضرت اُم سلمہؓ بنت  ابی امیہ(اُم المساکین) بنی مخزوم بیوہ ابوسلمہؓ  عبداللہ  ۴    ھ
۶۲۵ء ۵۴ سال۲۵ سال ۶۱  ھ
۶۸۰ء7حضرت زینب بنت جحش اسد قریشبیوہ زید  بن حارثہ ۵   ھ ۶۲۶ء۵۵ سال ۳۵ سال ۲۰  ھ ۶۴۰ء8حضرت جویریہؓ بنت حارث  بن ضراربنو مصطلقمطلقہمسافع  بن صفوان۵    ھ
۶۲۶ء ۵۵ سال ۳۰ سال ۵۶   ھ ۶۷۵ء9حضرت ریحانہؓ بنت عمرو بن خنافہ بنو قریظہ(یہودی)بیوہ     (شاید)  ۵    ھ ۶۲۶ء۵۵ سال ۳۳ سال ۱۰   ھ ۶۳۱ء10حضرت ام حبسہؓ(رملہ) بنت ابوسفیانؓبنوامیہبیوہ عبیداللہ  بن جحش۶   ھ ۶۲۷ء ۵۶ سال ۲۶ سال ۴۴  ھ ۶۶۴ء11حضرت صفیہؓ بنت حئی  بن اخطببنو نضیر(یہودی)بیوہ 1۔ سلام  بن مشکم
۲۔ کنانہ  بن ابی الحقیق ۷   ھ ۶۲۸ء۵۷ سال ۲۷ سال ۵۰   ھ ۶۷۰ء12حضرت ماریہؓ  قبطیہعیسائیکنواری (شاید)۷   ھ ۶۲۸ء۵۷سال۳۴ سال ۱۶   ھ ۶۳۷ء13حضرت میمونہؓ بنت حارث بنو عامر صعصعہبیوہ ۷   ھ ۶۲۸ء۵۷سال ۳۶ سال ۵۱   ھ ۶۷۱ء


ازواج مطہرات کے حالات 

اُم المومنین حضرت خدیجۃ الکبریٰ رضی اللہ تعالیٰ عنہا
سلسلۂ نسب : خدیجہ بنت خویلد  بن اسد  بن عبد العزیٰ  بن قصی  بن کلاب  بن مرہ  بن کعب  بن لوی  بن غالب  بن فہر  بن مالک 
والد کا نام : خویلد 
والدہ : فاطمہ بنت زائدہ 
پہلے شوہروں کے نام :	۱۔ ابوہالہ  بن زرارہ تمیمی۔ ان سے دو لڑکے پیدا ہوئے۔ جن کے نام ہالہ اور ہند تھے 
	۲۔ عتیق  بن عابد مخزومی۔ ان سے ایک لڑکی پیدا ہوئی جس کا نام ہند تھا۔ 
بی بی خدیجہؓ قریش کی ایک مالدار اور بیوہ خاتون تھیں جنھوں نے اپنا تجارتی مال آنحضرتﷺ کے ذریعہ ایک قریشی کارواں کے ہمراہ شام روانہ کیا اور ساتھ میں اپنے غلام میسرہ اور ایک رشتہ دار خزیمہ کو بھی روانہ کیا۔ شام کے سفر میں آنحضرتﷺ کے حسن انتظام اور دیانت سے بی بی خدیجہؓ کو دوگنا نفع ملا۔ آنحضرتﷺ کی خوش معاملگی سے متاثر ہو کر  بی بی خدیجہؓ نے اپنی ایک سہیلی نفیسہ بنت منے ّہ کے ذریعہ آپﷺ سے نکاح کی درخواست کی۔ اس وقت حضورﷺ کی عمر ۲۵ سال اور بی بی خدیجہؓ کی عمر ۲۸ سال تھی۔ چنانچہ آنحضرتﷺ کا نکاح بی بی خدیجہؓ سے ہو گیا۔ مہر بہ اختلاف روایات ۲۰  اونٹ ، ۴۰ دینار یا ۵۰ درہم باندھا گیا۔ نکاح کے بعد آنحضرتﷺ نے ولیمہ کی دعوت فرمائی۔ آپﷺ نے ایک اونٹ اور ایک اور قول کے مطابق دو اونٹ ذبح فرمائے اور لوگوں کو دعوت ولیمہ کھلائی۔ 
حضرت خدیجہؓ نے اپنی باندیوں کو حکم دیا کہ وہ کھیل کود کر دف بجا کر خوشی منائیں۔ اس رو ز ابوطالب بھی بے انتہاء خوش اور مسرور تھے (سیرت حلبیہ) 
حضرت خدیجہؓ  کو آنحضرتﷺ سے چھ اولادیں ہوئیں۔ دو صاحبزادے جو بچپن ہی میں انتقال کر گئے اور چار صاحبزادیاں :۱۔ حضرت زینبؓ۔ حضرت رقیہؓ۔ ۳۔ حضرت ام کلثومؓ۔ ۴۔ حضرت فاطمہؓ  حضورﷺ سے آپ کا نکاح  ۵۹۵ء میں ہوا۔  ۱۰   نبوی  م ۶۱۹ء میں آپ نے وفات پائی۔ 


۲۔ اُم المومنین حضرت سودہ رضی اللہ تعالیٰ عنہا

سلسلہ نسب : سودہ بنت زمعہ  بن قیس  بن عبدشمس  بن عبد و  بن نضر  بن مالک  بن حسین  بن عامر  بن لوی غالب  بن فہر  بن مالک 
والد کا نام   :   زمعہ 
والدہ کا نام   :   شموس بنت قیس۔ 
 مدینہ کے خاندان بنو نجار سے تھیں۔ 
پہلے شوہر کا نام  :  سکران  بن عمرو۔ ان سے ایک لڑکا عبدالرحمن پیدا ہوا۔ 
ازواج مطہرات میں یہ فضیلت صرف حضرت سودہؓ کو حاصل ہے کہ حضرت خدیجہؓ کے انتقال کے بعد وہی آنحضرتﷺ کے عقد نکاح میں آئیں۔ وہ ابتدائے نبوت میں مشرف بہ اسلام ہو چکی تھیں۔ اس بناء پر ان کو قدیم الاسلام ہونے کا شرف بھی حاصل ہے۔ ان کی شادی پہلے سکران  بن عمرو سے ہوئی تھی۔ حضرت سودہؓ ان ہی کے ساتھ اسلام لائیں اور ان ہی کے ساتھ حبشہ کی طرف ہجرت ثانیہ فرمائی۔ کہا جاتا ہے کہ حبشہ پہنچ کر سکران مرتد ہو گیا اور اس نے عیسائیت قبول کر لی۔ مگر بعض روایات اس کی نفی کرتی ہیں۔ حبشہ سے مکہ کو واپس آئیں۔ سکران نے کچھ دنوں بعد وفات پائی۔ ایک لڑکا یاد گار چھوڑا جن کا نام عبدالرحمن تھا۔ انھوں نے جنگ حلولا میں شکست پائی۔ حضرت خدیجہؓ کے انتقال کے بعد آنحضرتﷺ نہایت غمگین رہا کرتے تھے۔ کم سن بچیوں حضرت ام کلثومؓ اور حضرت فاطمہؓ کی خبر گیری کرنے والا کوئی نہ تھا۔ یہ حالت دیکھ کر حضرت عثمانؓ  بن مظعون کی زوجہ حضرت خولہؓ بنت حکیم نے عرض کیا کہ آپؐ  کو ایک مونس و رفیق کی ضرورت ہے اور یہ کہ آپﷺ دوسرا نکاح فرمائیں۔ حضور ﷺ نے فرمایا : ہاں۔ آپﷺ کے ایماء سے وہ حضرت سودہؓ کے والد کے پاس گئیں اور جاہلیت کے طریقہ پر سلام کیا۔ انعم صباحاً۔ پھر نکاح کا پیغام سنایا۔ انھوں نے کہا : ہاں محمد شریف کفو ہیں لیکن سودہؓ سے بھی دریافت کرو۔ غرض سب مراحل طئے ہو گئے تو آنحضرتﷺ خود تشریف لے گئے اور سودہؓ کے والد نے نکاح پڑھایا۔ چار سو درہم مہر قرار پایا۔ حضرت سودہؓ کے بھائی عبداللہ  بن زمعہ کو جو اس وقت کا فر تھے یہ حال معلوم ہوا تو سر پر خاک ڈال لی کہ کیا غضب ہو گیا۔ چنانچہ اسلام لانے کے بعد اپنی اس حماقت پر ہمیشہ ان کو افسوس ہوتا تھا۔ مورخین کے مطابق حضرت سودہؓ رسول خداﷺ کے بچوں سے بے حد محبت کرتی تھیں۔ انھوں نے بچوں کو حقیقی ماں کا پیار دیا۔ انھوں نے طویل عمر پائی۔ 
حضرت سودہؓ اور حضرت عائشہؓ  کا نکاح چونکہ قریب قریب ایک ہی زمانہ میں ہوا اس لئے مورخین میں اختلاف ہے کہ کس کو تقدم حاصل ہے۔ ابن اسحٰق کی روایت ہے کہ حضرت سودہؓ کو تقدم حاصل ہے۔ عبداللہ  بن محمد  بن عقیل کا قول ہے کہ وہ حضرت عائشہؓ کے بعد نکاح میں آئیں۔ 
حضور اکرمﷺ سے آپ کا نکاح  ۱۰    نبوی  م  ۶۱۹  ء میں ہوا اور  ۲۲   ھ م ۶۴۲   ء میں آپ نے وفات پائی۔ 



۳۔ اُم المومنین حضرت عائشہ رضی اللہ تعالیٰ عنہا

سلسلہ نسب  :  عائشہ بنت ابو بکر  بن ابو قحافہ  بن عامر  بن کعب  بن سعد  بن تیم  بن لوی  بن غالب  بن فہر  بن مالک 
والد کا نام  :  حضرت ابو بکرؓ صدیق       والدہ کا نام   :  زینب کنیت اُم رومان  
 نکاح پس منظر : حضرت عائشہؓ کی پہلی نسبت جبیر بن مطعم کے لڑکے سے ہوئی تھی۔ آنحضرتﷺ کی بعثت کے بعد حضورﷺ پر ایمان لانے سے جبیر کے انکار پر یہ نسبت منقطع ہو گئی۔ حضرت ابو بکرؓ صدیق ظہور اسلام سے قبل بھی رسول خداﷺ کے گہرے دوست تھے۔ رسول خداﷺ حضرت عائشہؓ کو ان کی پیدائش کے وقت سے ہی جانتے تھے۔ وہ دیکھتے تھے کہ بڑھتی ہوئی عمر کے ساتھ عائشہ کتنی ذہانت اور فطانت کا مظاہرہ کر رہی ہیں۔ وہ اس عظیم دور کے ان بچوں میں سے تھیں جو مسلمان والدین کے گھر تولد ہوئے تھے۔ ان سے شادی کر کے رسول خداﷺ حضرت ابو بکر صدیقؓ سے اپنے تعلقات مستحکم تر کرنا چاہتے تھے۔ حضرت عائشہؓ نے نفقہ فی الدین حاصل کیا اور علم نبوت کی اشاعت میں بڑی مساعی کی ان سے وابستہ تمام امیدیں بر آئیں۔ شادی کے وقت حضرت عائشہؓ کی عمر ۱۷ یا ۱۸ سال تھی ، ۹ سال نہیں۔  ۱؂
خولہ بنت حکیم نے آنحضرتﷺ سے نکاح کی تحریک کی۔ آپﷺ نے رضا مندی ظاہر کی۔ خولہ نے اُم رومان سے کہا۔ انھوں نے حضرت ابو بکرؓ صدیق سے ذکر کیا۔ وہ بولے کہ جبیر  بن مطعم سے وعدہ کر چکا ہوں اور میں نے کبھی وعدہ خلافی نہیں کی لیکن جبیر  بن مطعم نے خود اس بناء پر انکار کر دیا کہ اگر حضرت عائشہؓ اس کے گھر آ گئیں تو گھر میں اسلام کا قد م آ جائے گا۔ بہرحال حضرت ابو بکرؓ صدیق  نے خولہ کے ذریعہ جواب دے کر آنحضرتﷺ سے عقد کر دیا۔ چار سو درہم مہر قرار پایا لیکن مسلم میں حضرت عائشہؓ سے روایت ہے کہ ازواج مطہرات کا مہر پانچ سو درہم ہوتا تھا۔ 
حضور اکرمﷺ سے حضرت عائشہؓ کا نکاح  ۶۱۹ء   میں ہوا  اور ۵۷   ھ م  ۶۷۶ء  میں آپ کا انتقال ہوا۔ 



۴۔ اُم المومنین حضرت حفصہ رضی اللہ تعالیٰ عنہا
 
سلسلہ نسب  :  حفصہ بنت عمر  بن خطاب  بن نفیل  بن عبدالعزیٰ  بن رباح  بن قرط  بن ارواح  بن عدی  بن لوی  بن غالب  بن فہر  بن مالک 
والد کا نام  : حضرت عمر فاروقؓ     والدہ کا نام   : زینب بنت مظعون 
پہلے شوہر کا نام  : خنیسؓ  بن خذافہ سہمی جو غزوہ بدر میں زخمی ہوئے تھے اور بعد میں شہادت ہوئی۔ 
نکاح کا پس منظر  : حضرت حفصہؓ کی پہلی شادی خنیسؓ  بن خذافہ سہمی سے ہوئی تھی اور ان ہی کے ساتھ مدینہ کو ہجرت کی۔ خنیسؓ غزوہ بدر میں زخمی ہوئے اور واپس آ کر ان  ہی زخموں کی وجہ سے شہادت پائی۔ خنیسؓ نے اپنی یادگار میں حضرت حفصہؓ کے  بطن سے کوئی اولاد نہیں چھوڑی۔ حضرت حفصہؓ کے بیوہ ہو جانے کے بعد حضرت عمرؓ کو ان کے نکاح کی فکر ہوئی۔ سوء اتفاق سے اسی زمانہ میں حضرت رقیہؓ کا انتقال ہو چکا تھا۔ اس بناء پر سب سے پہلے حضرت عمرؓ نے ان کے نکاح کی خواہش حضرت عثمانؓ سے کی۔ انھوں نے کہا ’’میں اس معاملہ میں غور کروں گا ‘‘۔ حضرت عمرؓ نے حضرت ابو بکرؓ صدیق  سے ذکر کیا۔ انھوں نے خاموشی اختیار کی۔ حضرت عمرؓ کو ان کی بے التفاتی کا رنج ہوا۔ انھوں نے رسول اللہﷺ سے شکایت کی کہ ان کے بہترین دوستوں نے ان کی بیٹی سے شادی کرنے سے انکار کر دیا ہے حالانکہ وہ بڑی خوبیوں کی مالک ہے۔ رسول خداﷺ حضرت عمرؓ کی باتوں سے متاثر ہوئے اور بولے    ’’پرواہ نہ کرو ، ، میں عثمانؓ کیلئے تمہاری بیٹی سے بہتر بیوی کا انتظام کروں گا اور تمہاری بیٹی کو عثمانؓ سے بہتر شوہر ملے گا ‘‘۔ رسول خداﷺ حضرت عثمانؓ کے عقد میں اپنی دوسری بیٹی حضرت ام کلثومؓ دے کر انھیں اعزاز بخشنا چاہتے تھے اور حضرت عمرؓ کی بیوہ بیٹی سے خود شادی کر کے حضرت عمرؓ کے وقار میں اضافہ کے خواہش مند تھے۔ چنانچہ آپﷺ نے حضرت حفصہؓ سے عقد فرمایا۔ سنہ نکاح :  ۳   ھ م  ۶۲۴ء اور سنہ وفات  ۵ ۴    ھ م ۶۶۵ء۔ 


۵۔ اُم المومنین حضرت زینبؓ بنت خزیمہ اُم المساکین
 
سلسلۂ نسب :   زینب بنت خزیمہ  بن عبداللہ  بن عمر  بن عبدمناف  بن بلال  بن عامر  بن صعصعہ 
والد کا نام   :   خزیمہ        والدہ کا نام   :   
پہلے شوہر کا نام  :  عبداللہؓ  بن جحش 
نکاح کا پس منظر  : حضرت زینبؓ بنت خزیمہ ، شہیدا ُحد حضرت عبداللہؓ  بن جحش کی بیوہ تھیں جو حضورﷺ کے پھوپھی زاد بھائی تھے۔ شوہر کے انتقال کے بعد حضرت زینبؓ نے مدینہ میں قیام کرنے کا فیصلہ کیا۔ وہ مسلمان تھیں اور نجد میں اپنے قبیلہ میں جانا نہیں چاہتی تھیں جو اسلام نہیں لایا تھا۔ اس وقت مسلمانوں اور نجد کے اس طاقتور قبیلہ کے درمیان تعلقات نہایت کشیدہ تھے۔ ان حالات کو مزید بگڑنے سے بچانے کیلئے فوری طور پر کچھ کرنا ضروری تھا۔ حضورﷺ نے خیال کیا کہ اگر وہ زینبؓ سے نکاح کر لیں تو ہو سکتا ہے کہ اسلام کے متعلق اس قبیلہ کی معاندانہ روش میں نرمی پیدا ہو جائے۔ چنانچہ آپﷺ نے حضرت زینبؓ سے نکاح فرمایا۔ حقیقت تو یہ ہے کہ اپنے قبیلہ میں حضرت زینبؓ کی بڑی عزت کی جاتی تھی۔ وہ اتنی فیاض تھیں کہ قبول اسلام سے قبل ہی انھیں اُم المساکین کے لقب سے یاد کیا جاتا تھا تاہم ان کی صحت ٹھیک نہ تھی اور شادی کے صرف تین ماہ بعد مدینہ میں ان کا انتقال ہو گیا۔ 
حضور اکرمﷺ نے حضرت زینبؓ سے   ۳    ھ م  ۶۲۴  ء میں نکاح فرمایا۔    
  ۴ ھ  م   ۶۲۵ء میں آپ نے وفات پائی۔ 



۶۔ اُم المومنین حضرت اُم سلمہ رضی اللہ تعالیٰ عنہا

سلسلۂ نسب  : اُم سلمہ ہند بنت ابوامیہ  بن مغیرہ  بن عبداللہ  بن عمرو  بن مخزوم  بن نفلہ  بن ارواح  بن عدی  بن لوی  بن غالب  بن فہر  بن مالک۔ 
والد کا نام  :  ابوامیہ سہیل    والدہ کا نام   :   عاتکہ 
پہلے شوہر کا نام  :  عبداللہ  بن عبدالاسد جو زیادہ تر ابوسلمہؓ کے نام سے مشہور ہیں۔ 
نکاح کا پس منظر : حضرت اُم سلمہ پہلے عبداللہ  بن عبدالاسد کے نکاح میں تھیں جو ابوسلمہ کے نام سے مشہور ہیں اور جن کا تعلق اہم قبیلہ بنو مخزوم سے تھا اور جو ان کے چچازاد اور رسول اللہﷺ کے رضاعی بھائی تھے۔ اپنے شوہر ہی کے ساتھ اسلام لائیں اور ان ہی کے ساتھ پہلی ہجرت حبشہ میں شریک ہوئیں۔ ان کے بیٹے سلمہ حبشہ ہی میں پیدا ہوئے۔ حبشہ سے مکہ آئیں اور یہاں سے مدینہ کو ہجرت کی۔ ہجرت میں ان کو یہ فضیلت حاصل ہوئی کہ اہل سیر کے نزدیک وہ پہلی خاتون ہیں جو ہجرت کر کے مدینہ آئیں۔ ان کے شوہر ابوسلمہؓ غزوات بدرو اُحد میں شریک ہوئے۔ غزوہ اُحد میں چند زخم کھائے جن کے صدمہ سے جانبر نہ ہو سکے اور وفات پائی۔ ابوسلمہؓ کی وفات کے وقت اُم سلمہؓ حاملہ تھیں۔ وضع حمل کے بعد جب عدت گزر گئی تو آنحضرتﷺ نے ان سے نکاح کرنا چاہا تو انھوں نے حسب ذیل عذر پیش کئے :۔ میں سخت غیور عورت ہوں۔ ۲۔ صاحب عیال ہوں۔ ۳۔ میرا سن زیادہ  ہے۔ حضورﷺ ان سے نکاح کر کے ان کے زخمی دل پر پھاہا رکھنا چاہتے تھے۔ حضرت    اُم سلمہؓ کے لئے یہ غیر متوقع اعزاز تھا۔ آنحضرتﷺ نے ان سب زحمتوں کو گوارا کیا اور ان سے نکاح ہو گیا۔ حضرت اُم سلمہؓ حضرت خالدؓ  بن ولید کی قریبی عزیزہ تھیں۔ 
آپ کا نکاح  ۴     ھ  م  ۶۲۵  ء میں حضور اکرمﷺ سے ہوا ور  ۶۱    ھ م ۶۸۰   ء میں آپ نے وفات پائی۔  


۷۔ اُم المومنین حضرت زینبؓ بنت جحش
 
سلسلہ نسب  : زینب بنت جحش  بن ایاب  بن لعمیر  بن صبیرہ  بن مرہ  بن کثیر  بن غنم  بن ودان  بن اسد  بن خزیمہ 
والد کا نام  :  جحش    والدہ کا نام   :  امیمہ بنت عبدالمطلب (نبیﷺ کی پھوپھی) 
پہلے شوہر کا نام  :  حضور اکرم کے آزاد کردہ غلام اور متبنیٰ زید  بن حارث 
نکاح کا پس منظر  : ازواج مطہرات میں جو بیبیاں حضرت عائشہؓ کی ہمسری کا دعویٰ رکھتی تھیں ان میں حضرت زینبؓ بھی تھیں۔ خود حضرت عائشہؓ کہتی ہیں ’’کانت تسامینی’‘  یعنی وہ میرا مقابلہ کرتی تھیں اور ان کو اس کا حق بھی تھا۔ نسبی حیثیت سے وہ آنحضرتﷺ کی پھوپھی زاد بہن تھیں جمال میں بھی ممتاز تھیں۔ آنحضرتﷺ کو بھی ان سے نہایت محبت تھی۔ رسول خداﷺ اسلامی معاشرہ میں جو وجود میں آ رہا تھا غلاموں کی حیثیت بہتر بنانا چاہتے تھے اور یہ بتلانا چاہتے تھے کہ آزاد شہری اور کسی غلام کے درمیان اسلام میں کوئی فرق نہیں ہے۔ چنانچہ حضورﷺ نے اپنی پھوپھی زاد بہن زینب سے کہا کہ وہ زید  بن حارث سے شادی کر لیں جو حضورﷺ کے غلام تھے اور جنھیں حضورﷺ نے آزاد کر کے متبنیٰ بنا لیا  تھا۔ حضرت زینبؓ ، حضرت زیدؓ  بن حارث سے شادی کی تجویز پر خوش نہیں تھیں لیکن پارسا مسلمان ہونے کی حیثیت سے زینبؓ اور ان کے والدین نے رسول خداﷺ کی تجویز قبول کر لی۔ مورخین کے مطابق زینبؓ کا تعلق ایک متمول خاندان سے تھا اور وہ زبان کی بھی ذرا تیز تھیں۔ چنانچہ زید سے ان کا ساتھ خوشگوار ثابت نہیں ہوا۔ دونوں میاں بیوی کے درمیان اکثر ناگوار حالات پیدا ہو جاتے اور رسول خداﷺ ہمیشہ مداخلت کر کے ان میں مفاہمت کراتے۔ آخر کار حضرت زیدؓ نے حضرت زینب کو طلاق دے دی۔ رسول اللہﷺ کو اس کا بے حد افسوس ہوا اس لئے کہ انھوں نے حضرت زینبؓ کو حضرت زیدؓ سے شادی پر مجبور کیا تھا۔ اب وہ اس کی تلافی کرنا چاہتے تھے۔ چنانچہ عدت کی مدت ختم ہونے کے بعد رسولﷺ نے حضرت زینبؓ سے شادی کی پیشکش کی۔ حضرت زینبؓ نے پیغام سن کر استخارہ کی مہلت مانگی۔ اسی دوران سورہ احزاب کی آیت ۳۶ نازل ہوئی جس کا ترجمہ یہ ہے :۔ 
’’ اور (دیکھو) کسی مومن مرد و عورت کو اللہ اور اس کے رسول کے فیصلہ کے بعد اپنے کسی امر کا اختیار باقی نہیں رہتا (یاد رکھو) اللہ تعالیٰ اور اس کے رسول کی جو بھی نافرمانی کریگا وہ صریح گمراہی میں پڑے گا ‘‘ اس آیت کے نزول کے بعد حضورﷺ بلا اذن حضرت زینبؓ کے گھر میں داخل ہوئے انھوں نے کہا ’’آپ (ﷺ) بغیر گواہ اور خطبہ تشریف لائے ہیں ‘‘ فرمایا : ’’اللہ تعالیٰ نے نکاح کیا اور جبریل علیہ السلام گواہ ہیں ‘‘ اس کے بعد سورۂ احزاب کی آیت  ۵ نازل ہوئی جس میں فرمایا گیا کہ ’’متبنیٰ کو ان کے (حقیقی) باپ کی طرف نسبت کر کے بلاؤ۔ اللہ کے نزدیک پورا انصاف یہی ہے ‘‘ حضورﷺ کے اس نکاح کے بعد کافروں کے اس قدیم عقیدہ پر کاری ضرب لگی کہ لے پالک بیٹا (متبنیٰ) حقیقی بیٹے کی مانند ہوتا ہے اور اس کی مطلقہ سے باپ شادی نہیں کر سکتا۔ 
سنہ  نکاح :  ۵   ھ  م   ۲۶ ۶ ء۔ سنہ وفات   ۲۰   ھ  م   ۶۴۰  ء 


۸۔ اُم المومنین حضرت جویریہ رضی اللہ تعالیٰ عنہا 

سلسلہ نسب   :  جویریہ بنت حارث  بن ابی ضرار  بن حبیب  بن عائد  بن مالک  بن خزیمہ
والد کا نام   :  حارث  بن ضرار 
والدہ کا نام   : 
پہلے شوہر کا نام  : مسافع  بن صفوان 
نکاح کا پس منظر :  حضرت جویریہؓ  ،حارث  بن ضرار کی بیٹی تھیں جو قبیلہ بنی مصطلق کا سردار تھا۔ یہ قبیلہ اسلام کی دشمنی میں پیش پیش تھا۔ ان کی شادی مسافع  بن صفوان سے ہوئی تھی جو غزوہ مریسیع میں قتل ہوا۔ اس لڑائی میں کثرت سے لونڈی اور غلام مسلمانوں کے ہاتھ آئے  جن میں حضرت جویریہؓ بھی تھیں۔ جب مال غنیمت کی تقسیم ہوئی تو وہ حضرت ثابتؓ  بن قیس کے حصہ میں آئیں۔ انھوں نے حضرت ثابتؓ سے درخواست کی کہ مکاتبت کر لو یعنی مجھ سے کچھ روپیہ لے کر چھوڑ دو۔ حضرت ثابتؓ نے منظور کیا۔ حضرت جویریہؓ کے پاس روپیہ نہ تھا۔ چاہا کہ لوگوں سے مانگ کر یہ رقم ادا کریں۔ آنحضرتؓ کے پاس بھی گئیں۔ آپﷺ نے فرمایا : اگر اس سے بہتر برتاؤ تمہارے ساتھ کیا جائے تو قبول کرو گی ؟ انھوں نے پوچھا ، وہ کیا ہے ، آپﷺ نے فرمایا ، تمہاری طرف سے روپیہ میں ادا کر دوں اور تم کو اپنی زوجیت میں لے لوں۔ حضرت جویریہؓ نے کہا ، میں نے منظور کیا چنانچہ آپﷺ نے تنہا وہ رقم ادا کر دی اور ان سے نکاح کر لیا۔ یہ ابن اسحٰق کی روایت ہے جو ابن ہشام اور ابوداؤد دونوں میں موجود ہے لیکن دوسرے طریق روایت میں اس سے زیادہ واضح بیان مذکور ہے۔ وہ یہ ہے کہ حضرت جویریہؓ کا باپ حارث رئیس عرب تھا۔ حضرت جویریہؓ جب گرفتار ہوئیں تو حارث آنحضرتﷺ کی خدمت میں آیا اور کہا کہ میری بیٹی کنیز نہیں  بن  سکتی۔ میری شان اس سے بالا تر ہے۔ آپﷺ اس کو آزاد کر دیں۔ آپﷺ نے فرمایا کہ کیا بہتر نہ ہو گا کہ خود جویریہ کی مرضی پر چھوڑ دیا جائے۔ حارث نے جا کر جویریہؓ سے کہا کہ محمدﷺ نے تیری مرضی پر رکھا ، دیکھنا مجھ کو رسوا نہ کرنا۔ انھوں نے کہا : میں رسولﷺ کی خدمت میں رہنا پسند کرتی ہو ں۔ رسول اللہﷺ اس قبیلہ کے ساتھ دشمنی میں اضافہ نہیں چاہتے تھے بلکہ وہ بنی مصطلق کے دل جیتنا چاہتے تھے چنانچہ اس شادی کے بعد اس قبیلہ کے تمام لوگ حضورﷺ کے رشتہ دار  بن گئے۔ یہ چرچا جب پھیلا تو لوگوں نے قبیلہ بنی مصطلق کے تمام لونڈی غلاموں کو اسی بناء پر آزاد کر دیا کہ حضورﷺ نے ان سے رشتہ قائم کر لیا ہے۔ جب قبیلہ بنی مصطلق کے لوگ رہا ہو کر واپس پہنچے تو انھوں نے حضورﷺ کی رحمدلی کی داستان سنائی جس کے بعد بنی مصطلق کے کئی افراد مدینہ آئے اور اسلام قبول کر لئے۔ اس کے بعد یہ قبیلہ اسلام کا زبردست حلیف ثابت ہوا۔ 
حضرت جویریہؓ کا نکاح حضورﷺ سے   ۵    ھ م ۶۲۶  ء میں ہوا اور  ۵۶   ھ م ۶۷۵ء  میں آپ نے وفات پائی۔ 



۹۔ ام المومنین حضرت ریحانہ رضی اللہ تعالیٰ عنہا

سلسلہ نسب  :  ریحانہ بنت شمعون  بن زید یابہ روایت دیگر ریحانہ بنت زید  بن عمر  بن خنافہ  بن شمعون  بن زید۔ 
والد کا نام  : شمعون  بن زید یا زید بن عمر        والدہ کا نام   : 
 نکاح کا پس منظر  : ریحانہؓ یہودی قبیلہ بنو نض۔ یر سے تھیں۔ ان کا پہلا نکاح بنی قریظہ کے ایک شخص سے ہوا تھا۔ غزوہ بنو قریظہ میں جب مسلمان غالب آئے تو مال غنیمت کے ساتھ بہ زُمرۂ اسیران جنگ حضرت ریحانہؓ  بھی آئی تھیں۔ متعدد ارباب سیر نے لکھا ہے کہ آنحضرتﷺ نے فرمایا کہ قریظہ کے قیدیوں میں سے ریحانہ کو الگ کر لیا جائے اور پھر چند روز بعد آپﷺ نے انھیں آزاد فرما کر بہ عوض بارہ اوقیہ مہر نکاح فرمایا (ابن سعد) آپ کے حضورﷺ سے نکاح میں اختلاف رائے ہے۔ چنانچہ جن مورخین نے لکھا ہے کہ آنحضرت لونڈیوں سے بھی متمتع ہوتے تھے۔ انھوں نے دو مثالیں پیش کی ہیں۔ ایک یہی ریحانہؓ ہیں اور دوسری ماریہؓ قطبیہ۔ عیسائی مورخوں نے اس واقعہ کو صحیح قرار دے کر نہایت ناگوار صورت میں دکھایا ہے لیکن حقیقت یہ ہے کہ سرے سے یہ واقعہ ہی غلط ہے۔ ریحانہؓ کے حرم میں داخل ہونے کی جس قدر روایتیں ہیں سب واقدی یا ابن اسحق سے ماخوذ ہیں لیکن واقدی نے بہ تصریح بیان کیا ہے کہ آنحضرتﷺ نے ان سے نکاح کیا تھا۔ ابن سعد نے واقدی کی جو روایت کی ہے اس میں خود ریحانہؓ کے یہ الفاظ نقل کئے ہیں۔ ۔ ۔  ‘‘ پھر آنحضرت ﷺ نے مجھ کو آزاد کیا اور مجھ سے نکاح کر لیا ‘‘۔ 
حافظ ابن حجر نے اصابہ محمد  بن الحسن کی تاریخ مدینہ سے جو روایت نقل کی ہے اس کے الفاظ یہ ہیں۔ ’’اور ریحانہ قرظیہ جو آنحضرتﷺ کی زوجہ (محترم) تھیں اس مکان میں رہتی تھیں ‘‘۔ 
اس عبارت سے یہ صاف ثابت ہوتا ہے کہ آنحضرت نے ان کو آزاد کر دیا تھا اور اپنے خاندان  میں بیویوں کی طرح پردہ نشین ہو کر رہیں۔ علامہ شبلی نے سیرۃ النبی جلد اول میں لکھا ہے کہ ’’ہمارے نزدیک محقق واقعہ یہی ہے کہ اگر یہی مان لیا جائے کہ وہ حرم نبوی میں آئیں تب بھی قطعاً وہ منکوحات میں تھیں۔ کنیز نہ تھیں ، ، (سیرۃ النبی جلد اول صفحہ ۴۳۹۔ ۴۴۰) 
سنہ نکاح   :  ۵    ھ م  ۶۲۶  ء۔ سنہ وفات   ۱۰    ھ  م   ۶۳۱ ء 


۱۰۔ اُم المومنین حضرت اُم حبیبہ (رملہ) بنت ابوسفیانؓ

سلسلہ نسب  : اُم حبیبہ رملہ بنت ابوسفیان  بن امیہ  بن عبد شمس  بن عبد مناف  بن قصی 
 والد کا نام   :  ابوسفیان 
پہلے شوہر کا نام  :   عبید اللہ  بن جحش 
نکاح کا پس منظر  : رملہ نام اور اُم حبیبہ کنیت تھی۔ وہ بنو امیہ کے سردار ابوسفیان کی بیٹی تھیں اور حضرت معاویہؓ کی بہن۔ حضرت عثمانؓ کی حقیقی پھوپھی زاد بہن تھیں۔ حضرت اُم حبیبہؓ اور ان کے پہلے شوہر عبید اللہ  بن جحش نے اوائل اسلام میں ہی اسلام قبول کر لیا تھا۔ مہاجرین کی حبشہ کی طرف ہجرت ثانیہ میں یہ دونوں شریک تھے۔ حبشہ جا کر ان کے شوہر عبیداللہ  بن جحش نے عیسائیت قبول کر لی۔ اس نے اپنی رفیق حیات کو بھی اپنے نقش قدم پر چلنے پر مجبور کیا مگر اُم حبیبہؓ نے مزاحمت کی اور اسلام کا دامن استقامت سے تھامے      رکھا۔ اختلاف مذہب کی بناء پر عبیداللہ  بن جحش نے ان سے علیٰحدگی اختیار کر لی۔ رسول اللہﷺ حضرت اُم حبیبہﷺ کو اسلام پر استقامت کا صلہ دینا چاہتے تھے۔ حضورﷺ  نے عمرو  بن امیہ الفہری کے ذریعہ نجاشی کے پاس حضرت ام حبیبہؓ سے نکاح کا پیغام بھیجا۔ شاہ حبشہ نجاشی نے ام حبیبہ کو اپنی لونڈی ابرہہ کے ذریعہ پیغام دیا ’’کہ آنحضرتﷺ نے مجھ کو تمہارے نکاح کیلئے لکھا ہے ‘‘۔ انھوں نے خالد  بن سعید اموی کو وکیل مقرر کیا اور اس مژدہ کے صلہ میں ابرہہ کو چاندی کے دو کنگن اور انگوٹھیاں دیں۔ جب شام ہوئی تو نجاشی نے جعفر  بن ابوطالب اور وہاں کے مسلمانوں کو جمع کر کے خود نکاح پڑھایا اور آنحضرتﷺ کی طرف سے چار سو دینار زر مہر ادا کیا۔ تمام لوگوں کے سامنے خالد  بن سعید کو یہ رقم دی گئی تو لوگوں نے بعد نکاح اٹھنا چاہا لیکن نجاشی نے کہا ’’دعوت ولیمہ تمام پیغمبروں کی سنت ہے ، ابھی بیٹھنا چاہئے۔ چنانچہ کھانا آیا ، لوگ دعوت کھا کے رخصت ہوئے۔ جب مہر کی رقم ام حبیبہؓ کو ملی تو انھوں نے پچاس دینار ابرہہ کو دیئے لیکن اس نے اس رقم کو اس کنگن کے ساتھ جو پہلے دیئے گئے تھے یہ کہہ کر واپس کر دیا کہ بادشاہ نے مجھ کو منع کر دیا ہے۔ دوسرے روز ان کی خدمت میں عود ، زعفران عنبر وغیرہ لے کر آئی جن کو وہ اپنے ساتھ رسول اللہﷺ کی خدمت میں لائیں۔ جب نکاح کے تمام رسومات ادا ہو گئے تو نجاشی نے ان کو شر جیل  بن حسنہ کے ساتھ آنحضرت کی خدمت میں روانہ کیا۔ 
حضرت ام حبیبہؓ کا نکاح حضور اکرمﷺ کے ساتھ  ۶    ھ  م  ۶۲۷ء میں ہوا اور  ۴۴   ھ  م  ۶۶۴ء  میں آپ نے وفات پائی۔ 


۱۱۔ اُم المومنین حضرت صفیہؓ بنت حئی  بن اخطب

سلسلہ نسب   : صفیہ بنت حئی  بن اخطب بنشعبہ۔ سبط ہارون علیہ السلام سے ہیں۔ 
والد کا نام   : حئی  بن اخطب     والد کا نام   :  ضرّہ 
پہلے شوہروں کے نام   	۱۔ سلام  بن مشکم القرضی۔ ان سے طلاق کے بعد ۲۔ کنانہ  بن ابی الحقیق 
نکاح کا پس منظر  : حضرت صفیہؓ کا اصلی نام زینب تھا۔ زرقانی نے لکھا کہ عرب میں مال غنیمت کا جو بہترین حصہ امام یا بادشاہ کے لئے مخصوص ہوتا تھا اس کو صفیہ کہتے تھے۔ حضرت صفیہ کا اصلی نام زینب تھا۔ باپ حئی  بن اخطب قبیلہ بنو نضیر کا سردار اور مال ضرّہ بنو قریظہ کے رئیس کی بیٹی تھی۔ حضرت صفیہؓ جنگ خیبر میں اسی طریقہ کے موافق مال غنیمت میں لشکر اسلام کے ہاتھ آئیں۔ حضرت صفیہؓ کی شادی پہلے سلام  بن مشکم القرضی سے ہوئی تھی۔ ابن مشکم نے طلاق دی تو کنانہ  بن ابی الحقیق کے نکاح میں آئیں۔ کنانہ جنگ خیبر میں قتل ہوا۔ حضرت صفیہؓ کے باپ اور بھائی بھی کام آئے اور وہ خود بھی گرفتار ہوئیں۔ جب خیبر کے تمام قیدی جمع کئے گئے تو دحیہ کلبی نے آنحضرت سے ایک لونڈی کی درخواست کی۔ آنحضرتﷺ نے انتخاب کی اجازت دی۔ انھوں نے حضرت صفیہؓ کو منتخب کیا لیکن ایک صحابی نے آپﷺ کی خدمت میں عرض کیا کہ آپﷺ نے رئیسہ بنو نضیر و قریظہ کو دحیہ کے حوالہ کر دیا۔ وہ تو صرف آپﷺ کے قابل ہیں۔ آپ نے حکم دیا کہ دحیہ اس عورت کے ساتھ حاضر ہوں۔ وہ حضرت صفیہؓ کو لے کر آئے تو آپ نے ان کو دوسری لونڈی عنایت فرمائی اور صفیہؓ کو آزاد کر کے نکاح کر لیا۔ 
سنہ نکاح  :  ۷   ھ م ۶۲۸ء۔ سنہ وفات   ۵۰   ھ م  ۶۷۰  ء 


۱۲۔ اُم المومنین حضرت ماریہ قبطیہؓ

نکاح کا پس منظر 
عزیز مصر مقوقس کو آنحضرتﷺ نے خط لکھا تھا۔ اس کے جواب میں اس نے عربی زبان میں یہ خط لکھا۔ ’’محمد  بن عبداللہ کے نام مقوقس رئیس قبط کی طرف سے سلام علیک کے بعد۔ میں نے آپ کا خط پڑھا اور اس کا مضمون اور مطلب سمجھا۔ مجھ کو اس قدر معلوم تھا کہ ایک پیغمبر آنے والے ہیں لیکن میں یہ سمجھتا تھا کہ وہ شام میں ظہور کریں گے۔ میں نے آپ کے قاصد کی عزت کی اور دو لڑکیاں بھیجتا ہوں جن کی قبطیوں (مصر کی قوم) میں بہت عزت کی جاتی ہے اور میں آپ کے لئے کپڑا اور سواری کے لئے ایک خچر بھیجتا ہوں ‘‘۔ 
بایں ہمہ وہ (عزیز مصر) اسلام نہیں لایا۔ دو لڑکیاں بھیجی تھیں۔ ان میں ایک ماریہؓ قبطیہ تھیں جو حرم نبوی میں داخل ہوئیں۔ دوسری سیرین تھیں جو حضرت حسانؓ کے حصہ میں آئیں۔ خچر کا نام دُلدُل تھا جس کا اکثر حدیث کتابوں میں ذکر آتا ہے۔ جنگ حنین میں آپ اسی پر سوار تھے۔ طبری نے لکھا ہے کہ ماریہ اور سیرین حقیقی بہنیں تھیں اور حضرت حاطب  بن بلتعہ جن کو آنحضرت نے مقوقس کے پاس خط دے کر بھیجا تھا ان کی تعلیم سے دونوں خاتونیں خدمت نبوی میں پہنچنے سے قبل اسلام قبول کر چکی تھیں۔ 
اس واقعہ کو اس حیثیت سے دیکھنا چاہئے کہ یہ خاتونیں لونڈیاں نہ تھیں اور اسلام قبول کر چکی تھیں اس لئے آنحضرت نے ماریہؓ سے نکاح کیا ہو گا نہ کہ لونڈی کی حیثیت سے وہ حرم میں آئیں۔ (سیرۃ النبی جلد اول) 
یہ بات کہ آنحضرتﷺ نے انھیں ایک باندی کے طور پر رکھنے پر اصرار کیا ہو  اور باقاعدہ زوجہ کا درجہ نہ دیا ہو۔ (جس کی کہ وہ مستحق تھیں) کسی طرح سمجھ میں نہیں آئی۔ ہو سکتا ہے کہ یہ غلط خیال اس وجہ سے پیدا ہوا کہ ازواج مطہرات کے جو حجرات اس وقت موجود تھے ان میں سے کوئی خالی نہ تھا اور اس سبب سے ان کے اور حضرت ریحانہؓ کے قیام کا علیٰحدہ انتظام کیا گیا تھا۔ حقیقت یہ ہے کہ آپ مدینہ کے مضافات (عوالی) میں ایک باغیچہ میں رہتی تھیں۔ (حوالہ : ’’ابدی پیغام کے آخری پیغامبر ‘‘ از ضیا الدین کرمانی ، کراچی) 
حضرت ماریہؓ کے  بطن سے حضورﷺ کے صاحبزادے حضرت ابراہیم پیدا ہوئے تھے لیکن جلد ہی ان کا انتقال ہو گیا۔ 
سنہ  نکاح :  ۷   ھ م  ۶۲۸ء۔ سنہ وفات   ۱۶    ھ م  ۶۳۷ء 


۱۳۔ اُم المومنین حضرت میمونہؓ بنت حارث

سلسلہ نسب  :میمونہ بنت حارث  بن حزم  بن بحیر بن محرم  بن روبیہ عبداللہ  بن ہلال  بن عامر  بن صعصعہ  بن معاویہ  بن بکر  بن ہوازن  بن منصور  بن عکرمہ  بن حفصہ  بن قیس  بن غیلان  بن مضر 
والد کا نام  : حارث  بن حزن  والدہ کا نام  :  ہند 
پہلے شوہروں کے نام  :  	۱۔ مسعود  بن عمرو  بن عمیر الثقفی۔ ان سے طلاق کے بعد ۲۔ ابودہم  بن عبدالعزیٰ 
نکاح کا پس منظر  : حضرت میمونہ بنت حارث کا تعلق قبیلہ بنو عامر ابن صعصعہ سے تھا۔ وہ حضرت زینبؓ ام المساکین کی سوتیلی بہن تھیں۔ حضرت میمونہؓ پہلے مسعود  بن عمرو  بن عمیر الثقفی کے نکاح میں تھیں۔ مسعود نے طلاق دے دی تو ابودہم  بن عبدالعزیٰ نے نکاح کر لیا۔ ابودہم کے انتقال کے بعد رسول اللہﷺ کے نکاح میں آئیں۔ نکاح کے متعلق کئی روایتیں ہیں۔ ایک روایت یہ ہے کہ انھوں نے اپنے اپ کو ہبہ کیا۔ دوسری روایت یہ ہے کہ آنحضرتﷺ نے مدینہ سے اپنے غلام ابورافع کو اویس  بن خولیٰ کے ساتھ وکیل بنا کر بھیجا اور انھوں نے ایجاب و قبول کیا۔ لیکن صحیح روایت یہ ہے کہ حضرت عباسؓ نے اس نکاح کی تحریک کی اور انھوں نے ہی نکاح پڑھایا۔ حضرت میمونہؓ بیوہ تھیں اور مکہ میں تھیں۔ جب رسول اللہﷺ صلح حدیبیہ کے بعد عمرہ ادا کرنے کیلئے وہاں گئے تو ان دنوں حضرت زینبؓ کا انتقال ہو چکا تھا۔ ممکن ہے کہ رسول اللہﷺ قبیلہ عامر  بن صعصعہ اور ان تمام قبائل سے قریبی تعلقات قائم کرنا چاہتے ہوں جن کے سرداروں سے حضرت میمونہؓ کی بہنیں بیاہی ہوئی تھیں۔ حضرت میمونہؓ سمیت وہ  9  بہنیں تھیں اور سب کی شادی مختلف قبائل کے سرداروں سے ہوئی تھی۔ اسی مصلحت کے تحت حضورﷺ نے حضرت میمونہ ؓسے نکاح    فرمایا۔ وہ آنحضرتﷺ کی آخری منکوحہ تھیں۔ 
سنہ نکاح  :  ۷    ھ  م  ۶۲۸  ء۔ سنہ وفات  :  ۵۱   ھ  م   ۷۱ ۶   ء 



آنحضرتﷺ کی اولاد 

آنحضرتﷺ کی اولاد کی تعداد میں سخت اختلاف ہے۔ متفق علیہ روایت یہ ہے کہ آپ کی چھ اولادیں  تھیں۔ قاسم ، ابراہیم ، زینب ، رقیہ ، ام کلثوم ، فاطمہ۔ تمام لڑکیوں نے اسلام کا زمانہ پایا اور ہجرت سے شرف اندوز ہوئیں۔ لیکن ابن اسحٰق نے دو صاحبزادوں کا نام اور لیا ہے۔ طاہر ، طیب۔ اس بناء پر اولاد ذکور کی تعداد لڑکیوں کے برابر ہو جاتی ہے۔ لڑکیوں کی تعداد میں کسی قسم کا اختلاف نہیں البتہ صاحبزادوں کی تعداد میں سخت اختلاف ہے۔ مجموعی تعداد آٹھ تک پہنچتی ہے جن میں قاسم اور ابراہیم پر تمام راویوں کا اتفاق ہے۔ حضرت ابراہیمؓ حضرت ماریہؓ  قبطیہ کے بطن سے اور بقیہ حضرت خدیجہ رضی اللہ تعالیٰ عنہا سے  تھیں۔ (سیرۃ النبیؐ) 
۱۔ حضرت قاسمؓ :حضورﷺ کی اولاد میں حضرت خدیجہؓ کے بطن سے سب سے پہلے حضرت قاسمؓ پیدا ہوئے ( ۵۹۸ء)  یہ صرف سات دن اور بہ روایت دیگر دو سال تک زندہ رہے۔ ان کی نسبت سے ہی آپ ابوالقاسم کنیت فرماتے تھے۔ 
۲۔ حضرت زینب : حضرت خدیجہؓ کے بطن سے  ۶۰۰ء میں پیدا ہوئیں۔ اہل سیر کا اتفاق ہے کہ لڑکیوں میں سب سے بڑی تھیں۔ حضرت زینبؓ کی شادی ان کے خالہ زاد بھائی ابوالعاص  بن ربیع لقیط سے قبل اسلام ہوئی تھی۔ (بہ اختلاف روایت) ابوالعاص اسلام لائے تھے۔  ۸  ھ میں زینبؓ نے انتقال کیا۔ حضرت زینبؓ نے دو اولادیں چھوڑیں۔ ایک لڑکا علی اور ایک لڑکی امامہ۔ 
۳۔ حضرت رقیہؓ  : حضرت خدیجہؓ کے بطن سے  ۶۰۳ ء میں پیدا ہوئیں۔ 
جرجانی نے لکھا ہے کہ آنحضرتﷺ کی لڑکیوں میں سب سے چھوٹی تھیں لیکن مشہور روایت یہ ہے کہ حضرت زینبؓ کے بعد قبل نبوت پیدا ہوئیں۔ پہلے ابو لہب کے بیٹے عتبہ سے شادی ہوئی۔ ابن سعد نے لکھا ہے کہ یہ شادی قبل نبوت ہوئی تھی۔ آنحضرتﷺ کی ایک اور صاحبزادی اُم کلثوم کی شادی بھی ابولہب کے دوسرے لڑکے عتیبہ سے ہوئی تھی۔ جب آنحضرتﷺ کی بعثت ہوئی اور آپﷺ نے دعوت اسلام کا اظہار کیا تو ابولہب نے بیٹوں کو جمع کر کے کہا ’’اگر تم محمدﷺ کی بیٹیوں سے علحدگی اختیار نہیں کرتے تو تمہارے ساتھ میرا سونا بیٹھنا حرام ہے۔ ‘‘ دونوں فرزندوں نے باپ کے حکم کی تعمیل کی۔ آنحضرتﷺ نے حضرت رقیہؓ کی شادی حضرت عثمانؓ کے ساتھ کر دی۔ نکاح کے بعد حضرت عثمانؓ نے حبشہ کی طرف ہجرت کی۔ حضرت رقیہؓ بھی ساتھ گئیں۔ حضرت ابراہیمؑ اور حضرت ہاجرہؑ کے بعد یہ پہلا جوڑا تھا جس نے ہجرت کی۔ وہاں ایک بچہ پیدا ہوا جس کا نام عبداللہ تھا لیکن صرف چھ سال زندہ رہا۔ حضرت عثمانؓ حبشہ سے مکہ واپس ہوئے اور مدینہ کی طرف ہجرت کی۔ حضرت رقیہؓ مدینہ جا کر بیمار ہو گئیں۔ یہ غزوۂ بدر کا زمانہ تھا۔ عین اسی دن جس روز حضرت زیدؓ  بن حارثہ نے مدینہ آ کر فتح کا مژدہ سنایا حضرت رقیہؓ نے وفات پائی۔ 
۴۔ حضرت ام کلثوم : کنیت ہی کے نام سے مشہور ہیں۔ بعضوں نے آپ کا نام آمنہ لکھا ہے۔ ۶۰۴ء میں پیدا ہوئیں۔ پہلے آپ کی شادی ابولہب کے بیٹے عتیبہ سے ہوئی تھی مگر اس نے باپ کے کہنے سے طلاق دیدی۔ ۲   ھ میں جو غزوۂ بدر کا سال تھا حضرت رقیہؓ  کا انتقال ہوا تو حضرت عثمانؓ نے حضرت ام کلثومؓ سے نکاح فرمایا۔ ۹    ھ میں وفات پائی۔ 
۵۔ حضرت فاطمہؓ:  ۵ ۰ ۶  ء  میں حضرت خدیجہؓ کے بطن سے پیدا ہوئیں۔ 
۲   ھ میں حضرت فاطمہؓ کا نکاح حضرت علیؓ کے ساتھ ہوا۔ حضرت فاطمہؓ کے پانچ اولادیں ہوئیں۔  حسنؓ۔ حسینؓ۔ ام کلثومؓ۔ زینب۔ محسنؓ۔ محسنؓ نے بچپن ہی میں انتقال  کیا۔ حضرت زینبؓ۔ حضرت حسنؓ۔ حضرت حسینؓ اور حضرت ام کلثومؓ اہم واقعات کے لحاظ سے تاریخ اسلام میں مشہور ہیں۔ 
حضرت فاطمہؓ نے رمضان   ۱۱    ھ میں آنحضرتﷺ کے انتقال کے ۶ ماہ بعد وفات پائی۔ 
حضرت ماریہؓ  قبطیہ کے بطن سے 
۱۔ حضرت ابراہیمؓ تولد ہوئے۔ آنحضرتﷺ کی آخری اولاد ہیں۔ ۸    ھ میں پیدا ہوئے۔ ابورافع کی بی بی سلمیٰ جو آنحضرتﷺ یا آپﷺ کی پھوپھی صفیہ کی لونڈی تھیں دایہ گری کی خدمت انجام دی۔ ابورافع جب آنحضرتﷺ کو ان کی ولادت کا مژدہ سنایا تو آپﷺ نے اس کے صلہ میں ایک غلام عطا فرمایا۔ ساتویں دن عقیقہ ہوا۔ آپﷺ نے بال کے برابر چاندی خیرات کی اور حضرت ابراہیم علیہ السلام کے نام پر ابراہیم نام رکھا۔ 
حضرت ابراہیمؓ نے بہت کم سنی میں انتقال کیا۔ ابوداؤد اور بیہقی کی روایت کے مطابق دو مہینے دس دن کی عمر پائی۔ واقدی کے نزدیک ماہ ربیع الاول  ۱۰   ھ میں وفات  ہوئی۔ اس لحاظ سے تقریباً پندرہ مہینے زندہ رہے۔ بعض روایتوں میں ہے کہ ۱۶ مہینے آٹھ دن کی عمر پائی۔ لیکن صحاح میں حضرت عائشہؓ سے روایت ہے کہ حضرت ابراہیمؓ ۱۷ تا ۱۸ مہینے تک زندہ رہے۔ 
عرب کا خیال تھا کہ جب کوئی بڑا شخص مر جاتا ہے تو چاند یا سورج میں گہن لگ جاتا ہے۔ اتفاق سے جس روز حضرت ابراہیمؓ نے وفات پائی سورج میں گہن لگ گیا تھا۔ عام طور پر مشہور ہو گیا کہ یہ ان کی موت کا اثر ہے۔ آنحضرتﷺ کو معلوم ہوا تو فرمایا ’’چاند اور سورج خدا کی نشانیاں ہیں ، کسی کی موت سے ان میں گہن نہیں لگتا ‘‘۔ 


حضور اکرمﷺ کے رشتہ دار 

نانا   :  وہب  بن عبد مناف 
نانی  : نام نہ مل سکا 
چچا   :   ۱۔ حارث۔ ۲۔ قثم۔ ۳۔ زبیر۔ ۴۔ حمزہ۔ ۵۔ عباس۔ ۶۔ ابوطالب۔ ۷ عبدالکعبہ۔ ۸۔ خجل۔ ۹۔ ضرار۔ ۱۰۔ غیداق۔ ۱۱۔ ابولہب۔ 
چچا کی بیویاں  : فاطمہ بنت اسد (ابوطالب کی زوجہ) ۲۔ لبابہ بنت حارث (حضرت عباسؓ کی اہلیہ) ۳۔ سلمیٰ بنت حارث (حضرت حمزہؓ کی زوجہ) 
پھوپھیوں کے شوہر  :  حارث  بن حرب (بی بی صفیہ کا پہلا شوہر) ۲۔ عوام  بن خویلد   (بی بی صفیہ کا دوسرا شوہر) 
خالہ :  ہالہ بنت وہب۔ ایک ہی خالہ کا نام مل سکا۔ 
ماموں   :  نام نہ مل سکا۔ 
نواسے   :  علی (بی بی زینبؓ کے صاحبزادے) ۲۔ عبداللہ (بی بی رقیہؓ کے صاحبزادے) 
نواسیاں :  بی بی امامہ (بی بی زینبؓ کی صاحبزادی)   ۲۔ بی بی کلثوم۔ ۳۔ بی بی زینب (بی بی فاطمہ  کی صاحبزادیاں) 
سمدھی :  ۱۔ حضرت ابوطالب (حضرت علیؓ کے والد) ۲۔ عفان  بن ابی العاص       ( حضرت عثمانؓ کے والد) ۳۔ ربیع  بن عبدالعزیٰ (حضرت ابوالعاص کے والد)         ۴۔ ابولہب  بن عبدالمطلب (عتبہ اور عتیبہ کا باپ) 
سمدھنیں   :   ۱۔ فاطمہ بنت اسد (حضرت علیؓکی والدہ)۔ ۲۔ ارویٰ بنت کریز       ( حضرت عثمانؓ کی والد ہ)۔ ۳۔ اُم جمیل (ابولہب کی بیوی) 
خُسر :  ۱۔ خویلد  بن اسد (بی بی خدیجہؓ کے والد)۔ ۲۔ زمعہ  بن قیس (بی بی سودہؓ کے والد)۳۔ حضرت ابو بکرؓصدیق (بی بی عائشہؓ کے والد)۔ ۴۔ حضرت عمرؓفاروق (بی بی حفصہؓ کے والد) ۵۔ خزیمہؓ  بن عبداللہ (بی بی زینبؓ ام المساکین کے والد)۔ ۶۔ سہیلؓ  بن مغیرہ    (بی بی ام سلمہؓ کے والد)۔ ۷۔ حارث  بن ضرار (بی بی جویریہؓ کے والد)۔ ۸۔ جحش  بن رباب (بی بی زینب  بن جحش کے والد)۔ ۹۔ زید النضریہ (بی بی ریحانہؓ کے والد)۔ ۱۰۔ ابوسفیانؓ (بی بی ام حبیبہؓ کے والد)۔ ۱۱۔ حئی  بن اخطب (بی بی صفیہؓ کے والد)۔ ۱۲۔ حضرت ماریہؓ قبطیہ کے والد کا نام نہ مل سکا۔ ۱۳۔ حارث  بن حزن (بی بی میمونہؓ کے والد) 
خوشدامن   :    ۱۔ فاطمہ بنت زائد (بی بی خدیجہؓ کی والد ہ)۔ ۲۔ سموس بنت قیس   (بی بی سودہؓ کی والدہ)۔ ۳۔ اُم رومان (حضرت عائشہؓ کی والدہ)۔ ۴۔ زینب بنت مظعون (بی بی حفصہؓ کی والدہ)۔ ۵۔ زینب بنت عامر (بی بی ام سلمیٰؓ کی والد)۔ ۶۔ امیمہ بنت عبدالمطلب (بی بی ام حبیبہؓ کی والدہ)۔ ۷۔ مرو بنت سموال (بی بی صفیہؓ کی والدہ)۔ ۸۔ ہند  بن عوف (بی بی میمونہؓ کی والدہ) 
حضرت زینبؓ بنت خزیمہ۔ حضرت جویریہؓ۔ حضرت زینب  بن جحش۔ حضرت  ریحانہؓ۔  حضرت ماریہ قبطیہؓ کی والدہ کے نام نہیں مل سکے۔ 
نسبتی برادران  :   ۱۔ عوام  بن خویلد (بی بی خدیجہؓ کے بھائی)۔ ۲۔ عبداللہ  بن زمعہ  (بی بی سودہؓ کے بھائی)۔ ۳۔ حضرت عبداللہ۔ ۴۔ حضرت عبدالرحمن (بی بی عائشہؓ کے برادران)۔ ۵۔ عبداللہ (بی بی حفصہؓ کے بھائی)۔ ۶۔ عبدالرحمن۔ ۷۔ زید۔ ۸۔ عاصم     (بی بی حفصہؓ کے سوتیلے برادران)۔ ۹۔ حضرت امیر معاویہؓ (بی بی ام حبیبہؓ کے بھائی) 
نسبتی خواہران  :   ۱۔ بی بی اسما (بی بی عائشہؓ کی ہمشیرہ)۔ ۲۔ بی بی رقیہ (بی بی حفصہؓ کی بہن)۔ ۳۔ بی بی حمنہ (بی بی زینبؓ بنت جحش کی بہن)۔ ۴۔ ام الفضل بی بی لبابہ۔  ۵۔  بی بی اسماء (بی بی میمونہؓ کی بہنیں) 
داماد  :   ۱۔ حضرت ابوالعاص لقیط  بن ربیع (بی بی زینبؓ کے شوہر)۔ ۲ عتبہ  بن ابو لہب (بی بی رقیہؓ کے پہلے شوہر)۔ ۳۔ حضرت عثمانؓ (بی بی رقیہؓ کے دوسرے شوہر) بی بی رقیہ کی وفات کے بعد بی بی ام کلثومؓ کے دوسرے شوہر۔ ۴۔ عتیبہ  بن ابولہب (بی بی ام کلثومؓ کا پہلا شوہر)۔ ۵۔ حضرت علیؓ (بی بی فاطمہؓ کے شوہر) 
ہم زلف  :  ۱۔ حضرت زبیر  بن العوام (بی بی اسماء کے شوہر)۔ ۲۔ حضرت عباس   ؓ (بی بی لبابہ کے شوہر)۔ ۳۔ حضرت جعفر  بن ابوطالب (اسماء بنت عمیس کے پہلے شوہر) ۴۔ حضرت ابو بکر صدیقؓ (اسماء بنت عمیس کے دوسرے شوہر)۔ ۵۔ حضرت علیؓ (اسماء بنت عمیس کے تیسرے شوہر)۔ ۶۔ حمنہ  بن عمیر (حمنہ بنت جحش کے شوہر) 
رضاعی مائیں   :   ۱۔ بی بی ثویبہ۔ ۲۔ بی بی حلیمہ سعدیہ۔ ۳۔ خولہ بنت منذر۔   ۴۔ سعدیہ۔ ۵ تا ۷۔ عاتکہ 
رضاعی برادران  :  ۱۔ حمزہ  بن عبدالمطلب۔ ۲۔ عبداللہ  بن الاسد المعروف بہ ابوسلمہ  (ثویبہ کے رضاعی بیٹے)۔ ۳۔ مسروح (ثویبہ کے فرزند) ۴۔ عبداللہ (حلیمہ سعدیہ کے فرزند) 
رضاعی بہن : ۱۔ خذافہ المعروف بہ شیماء۔ ۲۔ انیسہ۔ ۳۔ حذلیبہ (بی بی حلیمہ کی دختران)
دیگر رشتہ دار  :  ۱۔ حضرت علیؓ۔ ۲۔ حضرت جعفرؓ طیار۔ ۳۔ حضرت عقیلؓ۔ ۴۔ عتبہ     (چاروں چچازاد بھائی)۔ ۵۔ حضرت زبیرؓ ابن العوام (پھوپھی زاد بھائی)۔ ۶۔ اسماء۔ بی بی زینب اور ارویٰ بنت کوثر (پھوپھی زاد بہنیں) ۹۔ اُم ہانی (چچازاد بہن)۔ ۱۰۔ بی بی صفیہ   (خالہ زاد بہن) 



آ نحضرتﷺ کا حلیہ۔ ایک جامع لفظی تصویر 

یوں تو حضورﷺ کے متعدد رفقاء نے حضورﷺ کی شخصیت کے مرقعے لفظوں میں پیش کئے ہیں لیکن اُم معبد نے جو تصویر مرتب کی ہے اس کا جواب نہیں۔ وادی ہجرت کا سفر طئے کرتے ہوئے مسافر حق جب اپنی منزل اول (غار ثور) سے چلے تو پہلے ہی روز قوم خزاعہ کی اس نیک نہاد بڑھیا کا خیمہ راہ میں پڑا۔ حضورﷺ اور آپ کے ہمراہی پیاسے تھے۔ فیضان خاص تھا کہ مریل سی بھوکی بکری نے اس لمحہ وافر مقدار میں دودھ دیا۔ حضورﷺ نے بھی پیا ، ہمراہیوں نے بھی اور کچھ بچ رہا۔ اُم معبد کے شوہر نے گھر آ کر دودھ دیکھا تو اچنبھے سے پوچھا کہ یہ کہاں سے آیا ؟ اُم معبد نے سارا حال بیان کیا۔ وہ پوچھنے لگا کہ اس قریشی کا نقشہ تو بیان کرو۔ یہ وہی تو نہیں جس کی تمنا ہے۔ اس پر اُم معبد نے حسین ترین الفاظ میں تصویر کھینچی۔ اُم معبد کو نہ تو کوئی تعارف تھا نہ کسی طرح کا تعصب بلکہ جو کچھ دیکھا من و عن کہ دیا۔ اصل عربی میں دیکھنے کی چیز ہے۔ اس کا جو ترجمہ مولف ’’رحمۃ للعالمین ‘‘ نے کیا ہے وہ حسب ذیل ہے :۔ 
’’پاکیزہ رو، کشادہ چہرہ ، پسندیدہ خو ، نہ پیٹ باہر کو نکلا ہوا نہ سر کے بال گرے ہوئے ، زیبا ، صاحب جمال ، آنکھیں سیاہ و فراغ ، بال لمبے اور گھنے ، آواز میں بھاری پن ، بلند گردن ،روشن مردمک ، سرمگیں چشم ، باریک و پیوستہ ابرو ، سیاہ گھنگھریالے بال ، خاموش وقار کے ساتھ ، گویا دلبستگی لئے ہوئے ، دور سے دیکھنے میں زیبندہ و دلفریب ، قریب سے نہایت شیریں و کمال حسین ، شیریں کلام ، واضح الفاظ ، کلام کمی و بیشی الفاظ سے مبرّا ، تمام گفتگو موتیوں کی لڑی جیسی پروی ہوئی۔ میانہ قد کہ کوتاہی  نظر سے حقیر نظر نہیں آتے ، نہ طویل کہ آنکھ اس سے نفرت کرتی ، زیبندہ نہال کی تازہ شاخ ، زیبندہ منظر والا قد ، رفیق ایسے کہ ہر وقت اس کے گرو و پیش رہتے ہیں ، جب وہ کچھ کہتا ہے تو چپ چاپ سنتے ہیں ، جب حکم دیتا ہے تو تعمیل کے لئے جھپٹتے ہیں ، مخدوم ، مطاع ، نہ کوتاہ سخن نہ فضول گو ‘‘۔ 


لباس مبارک 

آنحضرتﷺ پشمینہ پہنتے تھے اور پہننے کی چیزوں میں قطعاً تکلف نہیں فرماتے تھے اور جس وقت نیا کپڑا استعمال فرماتے ’’اللھم لک الحمد کما السبتہ واسلک خیرہ وخیر ما وضع لہٗ ‘‘ پڑھتے تھے۔ آپ سفید لباس بے حد پسند فرماتے۔ صوت اور کتان کا لباس بھی کبھی کبھی پہن لیتے تھے۔ جُبّہ ، قمیص ، قبا ، ازار ، عمامہ ، ٹوپی ، چادر ، حلہّ ، موزہ یہ سب آپ نے پہنے ہیں۔ سبز رنگ کی یمنی چادر آپ کو بے حد پسند تھی جو برد یمانی کے نام سے مشہور تھی۔ ایک چادر سے دو کونے اپنے شانوں کے درمیان باندھ کر نماز ادا فرماتے تھے اور دستار مبارک کا ایک سرا جس کو شملہ کہتے ہیں دونوں شانوں کے درمیان چھوڑ کر فرق مبارک پر عمامہ باندھتے تھے۔ ٹوپی بھی پہنا کرتے تھے اور اسے عمامہ کے نیچے پہننے کی تاکید کرتے تھے۔ 

وضع قطع اور آرائش 

حضورﷺ اپنے بال بہت سلیقہ سے رکھتے۔ ان میں کثرت سے تیل کا استعمال فرماتے۔ کنگھا کرتے ، مانگ نکالتے ، لبوں کے زائد بال تراشنے کا اہتمام تھا۔ داڑھی کو بھی طول و عرض میں قینچی سے ہموار کرتے۔ اس معاملہ میں رفقاء کو تربیت دیتے مثلاً ایک صحابی کو پراگندہ مو دیکھا تو گرفت فرمائی۔ ایک صحابی کی داڑھی کے زائد بال بہ نفس نفیس تراشے۔ فرمایا کہ جو شخص سریا داڑھی کے بال رکھتا ہو اسے چاہئے کہ ان کو سلیقہ اور شائستگی سے رکھے۔ سفر اور حضر میں ہمیشہ سات چیزیں ساتھ رہتیں اور بستر کے قریب۔ 
۱۔ تیل کی شیشی۔ ۲۔ کنگھا (ہاتھی دانت کا بھی)۔ ۳۔ سُرمہ دانی (سیاہ رنگ کی)۔ ۴۔ قینچی۔ ۵۔ مسواک۔ ۶۔ آئینہ۔ ۷۔ لکڑی کی ایک پتلی کھپچی۔ 
سُرمہ رات کو سوتے ہوئے (تاکہ زیادہ نمایاں نہ ہو) تین تین سلائی آنکھوں میں لگاتے۔ آخر رات میں حاجات سے فارغ ہو کر وضو کرتے ، لباس طلب کرتے اور خوشبو لگاتے۔ ریحان کی خوشبو پسند تھی۔ مہندی کے پھول بھی بھینی خوشبو کی وجہ سے مرغوب تھے۔ مشک اور عود کی خوشبو سب سے بڑھ کر پسندیدہ رہی۔ گھر میں خوشبودار دھونی لیا کرتے۔ ایک عطر دان تھا جس میں بہترین خوشبو موجود رہتی اور استعمال میں آتی۔ مشہور بات یہ ہے کہ آپ جس کوچہ سے گزر جاتے تھے دیر تک اس میں مہک رہتی تھی۔ خوشبو ہدیہ کی جاتی تو ضرور قبول فرماتے اور کوئی اگر خوشبو کا ہدیہ لینے میں تامل کرتا تو ناپسند فرماتے۔ اسلامی ثقافت کے مخصوص ذوق کے تحت آپ نے مردوں کیلئے ایسی خوشبو پسند فرمائی تھی جس کا رنگ مخفی رہے اور مہک پھیلے اور عورتوں کیلئے وہ جس کا رنگ نمایاں ہو ، مہک مخفی رہے۔ 

رفتار 

حضورﷺ کی چال عظمت ، وقار ، شرافت اور احساس ذمہ داری کی ترجمان تھی۔ چلتے تو مضبوطی سے قدم جما کر چلتے۔ ڈھیلے ڈھالے طریق سے قدم گھسیٹ کر نہیں۔ بدن سمٹا ہوا رہتا۔ دائیں بائیں دیکھے بغیر چلتے۔ قوت سے آگے کو قدم اٹھاتے۔ قامت میں آگے کی طرف قدرے جھکاؤ ہوتا۔ ایسا معلوم ہوتا تھا کہ اونچائی سے نیچے کو اتر رہے ہیں۔ ہند بن ابی ہالہ کے الفاظ میں گویا زمین آپ کی رفتار کے ساتھ ساتھ لپٹتی جا رہی ہے۔ رفتار تیز ہوتی۔ قدم کھلے کھلے رہتے۔ آپ معمولی رفتار سے چلتے مگر بقول حضرت ابوہریرہؓ’ ہم مشکل سے ساتھ دے پاتے ‘‘ حضورﷺ کی رفتار یہ پیغام بھی دیتی جاتی تھی کہ ’’زمین میں گھمنڈ کی چال نہ چلو ‘‘ (سورہ لقمان) 

تکُّلم 

حضورﷺ کی امتیازی شان یہ تھی کہ آپ ’’جوامع الکلم ‘‘ تھے خود فرمایا کہ ’’اعطیت بجوامع الکلم ‘‘ جوامع لکلم حضورﷺ کے وہ مختصر ترین کلمے ہیں جو معنوی لحاظ سے بڑی وسعت رکھتے ہیں۔ کم سے کم لفظوں میں زیادہ سے زیادہ معانی پیش کرنے میں سرور عالمﷺ اپنی مثال آپ تھے اور اسے خصوصی عطیات رب میں شمار کیا۔ 
چند مثالیں درج ذیل ہیں :۔ 
۱۔  ’’المرمع من احبّ ‘‘ آدمی کا حشر اس کے ساتھ ہو گا جس سے وہ محبت رکھتا ہو 
۲۔  ’’اسلم تسلم ‘‘ تم اسلام لاؤ تو سلامتی پاؤ گے۔ 
۳۔ ’’انما الاعمال بالنّیات ‘‘ اعمال نیتوں پر منحصر ہیں۔ 
۴۔ لیس للعامل من عملہ الامانواہ ‘‘ کسی عمل کرنے والے کو اپنے عمل میں بجز اس کے کچھ نہیں ملتا ہے جو کچھ کہ اس نے نیت کی ہے۔ 
۵۔ الولد للفراش وللعاھر الحجر ‘‘ بیٹا اس کا جس کے بستر پر (گھر میں) ولادت پائے اور زانی کیلئے پتھر۔ 
۶۔ ’’الحرب خدعۃ ‘‘ جنگ چالوں سے لڑی جاتی ہے۔ 
۷۔ لیس الخبر کا لمعاینہ ‘‘۔ شنیدہ کہ بود مانند دیدہ۔ 
۸۔ ’’المجالس بالامانۃ ‘‘ مجالس کے لئے امانت (راز داری) لازم ہے۔ 
۹۔ ترک الشرصدقۃ ‘‘  برائی سے باز آنا بھی صدقہ (نیکی) ہے۔ 
۱۰۔ ’’سید القوم خادمھم ‘‘ قوم کا سردار وہ ہے جو اس کی خدمت کرے۔ 
۱۱۔ ’’کل ذی نعمۃ محسودا ‘‘ ہر نعمت پانے والے سے حسد کیا جاتا ہے۔ 
۱۲۔ ’’الکلمۃ الطیبتہ صدقۃ’‘حسن  گفتار بھی ایک صدقہ (نیکی) ہے 
۱۳۔ ’’من لایرحم لایرحم ‘‘ جو (مخلوق پر خصوصاً انسانوں پر) رحم نہیں کرتا اس پر (خدا کی بارگاہ سے) رحم نہ کیا جائے گا۔ 

عام سماجی راستہ 

آپﷺ کا معمول تھا کہ راستہ میں ملنے والوں سے سلام کہتے اور سلام کہنے میں پہل کرتے۔ کسی کو پیغام بھجواتے تو ساتھ سلام ضرور کہلواتے۔ کسی کو سلام پہنچایا جاتا تو بھیجنے والے کو بھی اور لانے والے کو بھی جدا جدا سلام کہتے۔ ایک بار لڑکوں کی ٹولی کے پاس سے گزرے تو ان کو سلام کیا۔ عورتوں کی جماعت کے پاس سے گزرے تو ان کو سلام کیا۔ گھر میں داخل ہوتے ہوئے اور گھر سے نکلتے ہوئے گھر کے لوگوں کو بھی سلام کہتے۔ احباب سے معانقہ بھی فرماتے اور مصافحہ بھی۔ مصافحہ سے ہاتھ اس وقت تک نہ کھینچتے جب تک دوسرا خود ہی اپنا ہاتھ الگ نہ کرتا۔ مجلس میں جاتے تو اس امر کو ناپسند کرتے کہ صحابہ تعظیم کے لئے کھڑے ہوں۔ مجلس کے کنارے ہی بیٹھ جاتے۔ کندھوں پر سے پھاند کر بیچ میں گھسنے سے احتراز فرماتے۔ فرمایا ’’اجلس کما ایجلس العبد ‘‘ (اسی طرح اٹھتا بیٹھتا ہوں جس طرح خدا کا بندہ اٹھتا بیٹھتا ہے (روایت عائشہؓ) اپنے زانو ساتھیوں سے بڑھا کر نہ بیٹھتے۔ کوئی آتا تو اعزاز کے لئے اپنی چادر بچھاتے۔ آنے والا جب تک خود نہ اٹھتا آپ مجلس سے الگ نہ ہوتے۔ کسی کی ملاقات کو جاتے تو دروازہ کے دائیں یا بائیں کھڑے ہو کر اطلاع دینے اور اجازت لینے کے لئے تین مرتبہ سلام کہتے ، جواب نہ ملتا تو بغیر کسی احساس تکدر کے واپس آ جاتے۔ رات کو کسی سے ملنے جاتے تو اتنی آواز میں سلام کہتے کہ اگر وہ جاگتا ہو تو سن لے اور سو رہا ہو تو نیند میں خلل نہ آئے۔ 
بدسلوکی کا بدلہ برے سلوک سے نہ دیتے بلکہ عفو و درگزر سے کام لیتے۔ بیماروں کی عیادت کو پابندی سے جاتے ، سرہانے بیٹھ کر پوچھتے۔ کیف تجدک (تمہاری طبیعت کیسی ہے ؟) جس کسی شخص کی وفات ہو جاتی تو تشریف لے جاتے۔ میت کے لواحقین سے ہمدردی کا اظہار فرماتے۔ صبر کی نصیحت کرتے اور چلانے اور بکا کرنے سے روکتے۔ تجہیز و تکفین میں جلدی کراتے۔ جنازہ اٹھتا تو ساتھ ساتھ چلتے۔ تلقین فرماتے کہ میت کے گھر والوں کے لئے لوگ پکوا کر بھجوائیں۔ 
کوئی مسافر سفر سے واپس آتا اور حاضری دیتا تو اس سے معانقہ کرتے۔ بعض اوقات پیشانی چوم لیتے۔ کسی کو سفر کے لئے رخصت فرماتے تو کہتے کہ بھائی ہمیں اپنی دعاؤں میں یاد رکھنا۔ 
بچوں سے بہت دلچسپی تھی۔ بچوں کے سر پر ہاتھ پھیرتے۔ پیار کرتے۔ دعا فرماتے۔ ننھے بچے لائے جاتے تو ان کو گود میں لیتے۔ ان کو بہلانے کے لئے عجیب کلمے فرماتے۔ 
بوڑھوں کا احترام فرماتے۔ فتح مکہ کے موقع پر حضرت ابو بکرؓ صدیق اپنے ضعیف العمر والد کو (جو بینائی سے بھی محروم ہو چکے تھے) بیعت اسلام کے لئے آپﷺ کی خدمت میں لائے۔ فرمایا : انھیں کیوں تکلیف دی ، میں خود ان کے پاس چلا جاتا۔ 
مروت کی انتہاء یہ تھی کہ مدینہ کی ایک عورت جس کی عقل میں کچھ فتور تھا آتی ہے اور کہتی ہے کہ مجھے کچھ کہنا ہے۔ آپﷺ اسے فرماتے ہیں کہ تم چلو ، کسی کوچہ میں انتظار کرو ، میں ابھی آتا ہوں ، چنانچہ اس کی بات جا کر سنی اور اس کا کام کر کے دیا۔ میل جول کی زندگی میں آپ کے حسن کردار کی تصویر حضرت انسؓ نے خوب کھینچی ہے۔ وہ فرماتے ہیں : ’’میں دس برس تک حضورﷺ کی خدمت میں رہا اور آپ نے مجھے کبھی اُف تک نہ کہی۔ کوئی کام جیسا بھی کیا ، نہیں کہا کہ یہ کیوں کیا اور کوئی کام نہ کیا تو نہیں کہا کہ کیوں نہیں کیا۔ یہی معاملہ آپ کے خادموں اور کنیزوں کے ساتھ رہا۔ آپﷺ نے ان میں سے کسی کو نہیں مارا ‘‘۔ 

اکل و شرب

کھانے پینے کا ذوق بہت نفیس تھا۔ گوشت سے خاص رغبت تھی۔ زیادہ ترجیح دست ، گردن اور پیٹھ کے گوشت کو دیتے۔ نیز پہلو کی ہڈی پسند تھی۔ ثرید (گوشت کے شوربہ میں روٹی کے ٹکڑے بھگو کر یہ مخصوص عربی کھانا تیار کیا جاتا تھا) تناول فرمانا مرغوب تھا۔ پسندیدہ چیزوں میں شہد ، سرکہ ، خربوزہ ، ککڑی ، لوکی ، کھچڑی ، مکھن وغیرہ اشیاء شامل تھیں۔ دودھ کے ساتھ کھجور (بہترین مکمل غذا بنتی ہے) کا استعمال بھی اچھا لگتا اور مکھن لگا کے کھجور کھانا بھی ذوق میں شامل تھا۔ کھرچن (تہ دیگی) سے بھی انس تھا۔ ککڑی نمک لگا کر اور خربوزہ شکر لگا کر بھی کھاتے۔ مریضوں کی پرہیزی غذا کے طور پر حریرا کو اچھا سمجھتے اور تجویز بھی فرماتے۔ میٹھا پکوان بھی مرغوب خاص تھا۔ اکثر جو کے ستّو بھی استعمال فرماتے۔ ایک مرتبہ بادام کے ستوّ پیش کئے گئے تو یہ کہہ کر انکار کر دیا کہ یہ امراء کی غذا ہے۔ گھر میں شوربہ پکتا تو کہتے کہ ہمسایہ کے لئے ذرا زیادہ بنایا جائے۔ پینے کی چیزوں میں نمبر ایک میٹھا پانی تھا اور بطور خاص دو روز کی مسافت سے منگوایا جاتا۔ دودھ ، پانی ملا دودھ (جسے کچی لسیّ کہا جاتا ہے) اور شہد کا شربت بھی رغبت سے نوش فرماتے۔ غیر نشہ دار نبیذ بھی قرین ذوق تھی۔ افراد کا الگ الگ بیٹھ کر کھانا ناپسند تھا۔ اکٹھے ہو کر کھانے کی تلقین فرمائی۔ سونے چاندی کے برتنوں کو بالکل حرام فرما دیا تھا۔ کانچ۔ مٹی۔ تانبہ اور لکڑی کے برتنوں کو استعمال میں لاتے رہے۔ دسترخوان پر ہاتھ دھونے کے بعد جوتا اتار کر بیٹھتے۔ سیدھے ہاتھ سے کھانا لیتے اور اپنے سامنے کی طرف سے لیتے۔ برتن کے وسط میں ہاتھ نہ ڈالتے۔ ٹیک لگا کر کھانا پینا بھی خلاف معمول تھا۔ دو زانو یا اکڑوں بیٹھتے۔ ہر لقمہ لینے پر بسم اللہ پڑھتے۔ ناپسندیدہ کھانا بغیر عیب نکالے خاموشی سے چھوڑ دیتے۔ زیادہ گرم کھانا نہ کھاتے۔ کھانا ہمیشہ تین انگلیوں سے لیتے اور ان کو لتھڑنے نہ دیتے۔ دعوت ضرور قبول فرماتے اور اگر اتفاقاً کوئی دوسرا آدمی (بات چیت کرتے ہوئے یا کسی اور سبب سے) ساتھ ہوتا تو اسے لے تو جاتے مگر صاحب خانہ سے اس کے لئے اجازت لیتے۔ مہمان کو کھانا کھلاتے تو بار بار اصرار سے کہتے کہ اچھی طرح بے تکلفی سے کھاؤ۔ کھانے کی مجلس سے بہ تقاضائے مُروّت سب سے آخر میں اٹھتے۔ دوسرے لوگ اگر پہلے فارغ ہو جاتے تو ان کے ساتھ آپﷺ بھی اٹھ جاتے۔ فارغ ہو کر ہاتھ ضرور دھوتے۔ دعا کرتے جس میں خدا کی نعمتوں کیلئے ادائے شکر کے کلمات ہوتے۔ نیز طلب ، رزق فرماتے اور صاحب خانہ کے لئے برکت چاہتے۔ کھانے کی کوئی چیز آتی تو حاضر دوستوں کو باصرار شریک کرتے اور غیر حاضر دوستوں کا حصہ رکھ دیتے۔ پانی غٹ غٹ کی آواز نکالے بغیر پیتے اور بالعموم تین بار پیالہ منہ سے الگ کر کے سانس لیتے اور ہر بار آغاز ’’بسم اللہ ‘‘ اور اختتام ’’الحمد للہ و لشکر للہ ‘‘ پر کرتے۔ عام طریقہ بیٹھ کر پانی پینے کا تھا۔ پینے کی چیز مجلس میں آتی تو بالعموم داہنی جانب سے دور چلاتے اور جہاں ایک دور ختم ہوتا دوسرا وہیں سے شروع کرتے۔ بڑی عمر کے لوگوں کو ترجیح دیتے مگر داہنے ہاتھ والوں کے مقررہ استحقاق کی بناء پر ان سے اجازت لیکر ہی ترتیب توڑتے۔ کھانے پینے کی چیزوں میں پھونک مارنا یا ان کو سونگھنا ناپسند تھا۔ کھانے پینے کی چیزوں کو ڈھانکنے کا حکم دیا ہے۔ کوئی نیا کھانا سامنے آتا تو کھانے سے پہلے اس کا نام معلوم فرماتے۔ زہر خورانی کے واقعہ کے بعد معمول ہو گیا تھا کہ اگر کوئی اجنبی شخص کھانا کھلاتا تو پہلے ایک آدھ لقمہ خود اسے کھلاتے۔ 

نشست و برخاست 

کبھی اُکڑوں بیٹھتے ، کبھی دونوں ہاتھ زانوؤں کے گرد حلقہ زن کر لیتے۔ کبھی ہاتھوں کے بجائے کپڑا (چادر وغیرہ) لپیٹ لیتے۔ بیٹھے ہوئے ٹیک لگاتے تو بالعموم الٹے ہاتھ پر۔ فکر یا سوچ کے وقت بیٹھے ہوئے زمین کو لکڑی سے کریدتے۔ سونے کے لئے سیدھی کروٹ سوتے اور دائیں ہاتھ کی ہتھیلی پر داہنا رخسار رکھ دیتے۔ کبھی چت بھی لیٹتے اور پاؤں پر پاؤں بھی رکھ لیتے مگر ستر کا اہتمام رکھتے۔ پیٹ کے بل اور اوندھا لیٹنا سخت ناپسند تھا اور اس سے منع فرماتے تھے۔ ایسے تاریک گھر میں سونا پسند نہ تھا جس میں چراغ نہ جلایا گیا ہو۔ کھلی چھت پر جس کے پردے کی دیوار نہ ہو سونا اچھا نہ سمجھتے۔ وضو کر کے سونے کی عادت تھی اور سوتے وقت مختلف دعائیں پڑھنے کے علاوہ آخری تین سورتیں (سورۂ اخلاص اور  معوذتین) پڑھ کر بدن پر دم کر لیتے ، سوتے ہوئے ہلکی آواز سے خراٹے لیتے۔ رات میں قضائے حاجت کے لئے اٹھتے تو فارغ ہونے کے بعد ہاتھ منہ ضرور دھوتے۔ سونے کے لئے ایک تہ بند علحدہ تھا۔ کرتا اتار کر ٹانگ دیتے۔ 

بشری حاجات 

ضرورت کے لئے چونکہ اس دور میں گھروں میں بیت الخلاء نہ تھے اس لئے حضورﷺ جنگل جاتے۔ عموماً اتنی دور تک جاتے (دو ، دو میل تک) کہ نظروں سے اوجھل ہو جاتے۔ ایسی نرم زمین تلاش کرتے کہ چھینٹے نہ اڑیں۔ غسل کے لئے پردہ ضروری قرار دیا تھا گھر میں نہاتے تو کپڑے کا پردہ تانا جاتا۔ کبھی بارش میں نہاتے تو تہہ بند باندھ لیتے۔ چھینک پست آواز سے لیتے اور ہاتھ یا کپڑا منہ پر رکھ لیتے۔ 

سفر 

سفر کیلئے جمعرات کو روانگی زیادہ پسند تھی۔ سواری کو تیز چلاتے۔ پڑاؤ سے صبح کے وقت کوچ کرنا معمول رہا۔ سفر (Camp life) میں جو اجتماعی کام درپیش ہوتے ان میں ضرور حصہ لیتے۔ چنانچہ ایک بار کھانا تیار کرنے کی مہم تھی۔ سارے ساتھیوں نے کام تقسیم کئے۔ آپﷺ نے بھی لکڑیاں چننا اپنے ذمہ لیا۔ کہا گیا کہ آپﷺ تکلیف نہ کریں ، ہم سب اس کے لئے کافی ہیں۔  فرمایا کہ مجھے امتیاز پسند نہیں۔ سفر میں اپنی سواری پر باری باری کسی نہ کسی پیادہ ساتھی کو شریک کرتے۔ سفر سے رات میں واپس آنا پسند نہ تھا۔ آتے تو سیدھے گھر جانے کے بجائے مسجد میں جا کر نفل ادا کرتے۔ گھر میں اطلاع ہو جانے کے بعد اطمینان سے جاتے۔ 

چند متفرق ذوقیات 

٭۔ ۔ ۔  کسی سے چیز لیتے تو سیدھے ہاتھ سے لیتے اور کوئی چیز دیتے تو سیدھے ہاتھ سے دیتے۔ 
٭۔ ۔ ۔  خطوط لکھواتے تو سب سے پہلے بسم اللہ لکھواتے۔ پھر مرسل کا نام اور اس کے پیچھے مرسل الیہ کا نام ہوتا۔ اس کے بعد اصل مضمون لکھواتے۔ خاتمہ پر مہر لگواتے۔ 
٭۔ ۔ ۔ حضورﷺ اوہام پرستی سے پاک تھے اور شگون نہ لیتے تھے البتہ اشخاص اور مقامات کے اچھے نام پسند آتے۔ بُرے نام پسند نہ کرتے۔ سفر میں اقامت کے لئے ایسا ہی مقام انتخاب کرتے جس کے نام میں خوشی یا برکت یا کامیابی کا مفہوم ہوتا۔ اسی طرح جس شخص کے نام میں لڑائی جھگڑے یا نقصان کے معنی شامل ہوتے اسے کام نہ سونپتے۔ ایسے آدمیوں کو نامزد کرتے جن کے ناموں میں خوشی یا کامیابی کا مفہوم پایا جائے۔ بہت سے ناموں کو تبدیل بھی فرمایا۔ 
٭ سواریوں میں گھوڑا بہت پسند تھا۔ فرماتے : گھوڑے کے ایال میں قیامت تک کے لئے خیر و برکت ہے۔ گھوڑے کی آنکھ ، منہ ، ناک کو اہتمام سے اپنے ہاتھوں سے صاف کرتے۔ 
٭ شور ، ہنگامہ اور ہڑبونگ اچھی نہ لگتی۔ ہر کام میں سکون و وقار اور نظم و ترتیب   چاہتے۔ نماز تک کے بارے میں کہا کہ بھاگم بھاگ نہ  آؤ۔ علیکم بالسکینتہ ‘‘     (تمہارے لئے سکون و وقار لازم ہے) یوم عرفہ کو ہجوم تھا ، بڑا شور و ہنگامہ تھا۔ لوگوں کو اپنے تازیانہ سے اشارہ کرتے ہوئے نظم و سکون کا حکم دیا اور فرمایا :۔ 
’’فان البرلیس بالایضاع ‘‘ (جلدی مچانے کا نام نیکی نہیں) 
(نقوش لاہور ، رسول نمبر) 


اسمائے عشرہ مبشرہ 

آنحضرتﷺ نے ایک مجلس میں دس صحابہ کے متعلق یہ خوشخبری دی تھی کہ وہ جنتی  ہیں۔ انھیں عشرہ مبشرہ کہتے ہیں۔ ان کے اسمائے گرامی یہ ہیں :۔ 
۱۔ حضرت ابو بکرؓ صدیق۔ ۲۔ حضرت عمرؓ فاروق۔ ۳۔ حضرت عثمانؓ غنی۔ ۴۔ حضرت علیؓ مرتضیٰ۔ ۵۔ حضرت سعدؓ  بن ابی وقاص۔ ۶۔ حضرت زبیرؓابن العوام۔ ۷۔ حضرت عبدالرحمنؓ  بن عوف۔ ۸۔ حضرت طلحہٰؓ  بن عبیدؓاللہ۔ ۹۔ حضرت ابوعبیدہؓ  بن الجراح۔ ۱۰۔ حضرت سعید  بن زید۔ 

اصحاب مخصوص آنحضرتﷺ

۱۔ حضرت ابو بکرؓ صدیق۔ ۲۔ حضرت عمرؓ فاروق۔ ۳۔ حضرت عثمانؓ غنی۔ ۴۔ حضرت علیؓ مرتضیٰ۔ ۵۔ حضرت حمزہؓ۔ ۶۔ حضرت جعفرؓ۔ ۷۔ حضرت ابوذرؓ۔ ۸۔ حضرت مقدادؓ۔ ۹۔ حضرت سلمانؓ۔ ۱۰۔ حضرت حذیفہؓ۔ ۱۱۔ حضرت عبداللہؓ  بن مسعود۔ ۱۲۔ حضرت عمارؓ۔ ۱۳۔ حضرت بلالؓ۔ ۱۴۔ حضرت زید  بن حارثہ۔ 
	(سیرۃ الرسول از شاہ ولی اللہ ؒ) 


وہ لوگ جن کی شکل و صورت حضورﷺ سے ملتی تھی 

۱۔ حضرت جعفرؓ  بن ابی طالب  ۲۔ حضرت حسینؓ  بن علی  ۳۔ قثم  بن عباس۔    ۴۔ ابوسفیان  بن حارث  ۵۔ سائب  بن عبید ۶۔ مسلم  بن معیت ۷۔ کابس  بن ربیعہ  بن مالک السامی۔ ۸۔ مصعب  بن عمیر

	(تلقیح) بحوالہ نقوش لاہور۔ رسول نمبر جلد دوم) 

آنحضرتﷺ کے غلام 

۱۔ حضرت زیدؓ  بن ثابت۔ ۲۔ حضرت اُسامہؓ  بن زید۔ ۳۔ ثوبانؓ۔ ۴۔ ابو کبشہ۔ یہ سب جنگ بدر میں موجود تھے۔ ۵۔ انیس۔ ۶۔ شقران۔ ایک روایت کے مطابق شقران کو اپنے والد سے وراثت میں پایا تھا اور ایک روایت کے مطابق شقران کو عبد الرحمنؓ  بن عوف سے خریدا تھا۔ ۷۔ رباح۔ ۸۔ یسار۔ ۹۔ ابورافع۔ ان کو حضرت عباسؓ نے حضورﷺ کی خدمت میں پیش فرمایا ۱۰۔ ابومویہیہ ۱۱۔ فضالہ  ۱۲۔ رافع  ۱۳۔ مدعم  ۱۴۔ کرکرہ  ۱۵۔ زیدجد ہلال  بن لیار  ۱۶۔ عبیدہ  ۱۷۔ طہمان  ۱۸۔ بالورقبطی جن کو شاہ مقوقیس ہدیتاً دیا تھا۔ ۱۹۔ واقد یا ابو واقد  ۲۰۔ ہشام  ۲۱۔ ابو ضمیر جو مال فئے سے تھے۔ غزوۂ حنین میں ان کو آزاد کر دیا  ۲۲۔ ابو عیب احمر  ۲۳۔ ابو عبید ۲۴ سفینہ۔ یہ پہلے اُم سلمہ کے غلام تھے  ۲۵۔ ہند۔  ۲۶۔ انجشہ۔ جو اونٹوں پرحُدی کہتے تھے۔ ۲۷۔ ابو امامہ۔  	(سیرۃ الرسول از شاہ ولی اللہ ؒ) 


آنحضرتﷺ کی باندیاں 

۱۔ سلمیٰ  ۲۔ اُم رافع   ۳۔ رضویٰ  ۴۔ اممینہ  ۵۔ اُم ضمیر  ۶۔ ماریہ   ۷۔ شیریں ۸۔ اُم ایمن جن کا نام برکہ تھا۔ ۹تا ۱۴۔ چھ عورتیں بنی قریظہ کی تھیں  ۱۵۔ میمونہ بنت سعد۔ ۱۶۔ خضرہ۔ ۱۷۔ خویلد (سیرۃ الرسول از شاہ ولی اللہ) 

آنحضرتﷺ کے خدام 

۱۔ انسؓ  بن مالک  ۲۔ ہند اور  ۳۔ اسماء (حارثہ کی لڑکیاں)  ۴۔ ربیعہ  بن کعب اسلمی  ۵۔ عبداللہؓ  بن مسعود ۶۔ عتبہ  بن عامر  ۷۔ بلالؓ  ۸۔ سعدؓ  ۹۔ ذو مخمر یا۔ ذو مخبر جو کہ نجاشی کے بھانجے یا بھتیجے تھے۔ ۱۰۔ بکیر بن شداخ لیثی۔ ۱۱۔ ابو ذر غفاریؓ رضی اللہ عنہم
(سیرۃ الرسول از شاہ ولی اللہ ؒ)


آنحضرتﷺ کی نگہبانی کرنے والے 

۱۔ غزوہ بدر میں  :  حضرت سعدؓ  بن معاذ
۲۔ غزوہ اْحد میں : ۱۔ ذکوانؓ  بن عبدقیس۔ ۲۔ محمدؓ  بن مسلمہ انصاری
۳۔ غزوہ خندق  : حضرت زبیرؓ
۴۔ غزوہ وادی القریٰ میں  :  عبادؓ  بن بشیر۔ ۲۔ حضرت سعدؓ  بن ابی وقاص 
۳۔ حضرت ابوایوبؓ۔ ۴۔ حضرت بلالؓ۔ 
جب آیت واللہ بعصمک من الناس نازل ہوئی تو آنحضرتﷺ سے نگہبانی اٹھا دی گئی۔ 
(سیرہ الرسول از شاہ ولی اللہ ؒ) 


آنحضرتﷺ کے قاصد 

۱۔ عمر  بن امیہ 	کو نجاشی کے پاس 
۲۔ دحیہ کلبی ٍ	کو شاہ روم کے پاس 
۳۔ عبداللہ  بن حذافہ 	کو کسریٰ شاہ فارس کے پاس 
۴۔ حاطب  بن ابی بلتعہ	کو مقوقس شاہ مصر کے پاس 
۵۔ عمر و ابن العاص کو جیفر اور عبداللہ پسران جلند یٰعمان کے بادشاہوں کے پاس 
۶۔ سلیط  بن عمر 	کو ہودہ  بن علی حاکم یمامہ کے پاس 
۷۔ شجاع  بن وہب 	کو شاہ  یلقاء حارث غسانی کے پاس 
	(یلقا شام میں ایک شہر کا نام ہے )
  ۸۔ مہاجر بن امیہ کو	یمن میں حارث حمیری کے پاس 
۹۔ علاء ابن الحضرمی 	کو بحرین کے بادشاہ منذر  بن ساویٰ کے پاس 
۱۰۔ ابوموسیٰؓ اشعری اور معاذؓ  بن جبل کو یمن کی طرف۔ 

(سیرہ الرسول از شاہ ولی اللہ ؒ) 

حضور اکرمؓﷺ کا بدترین ہمسایہ 

مکہ میں ابولہب حضورﷺ کا قریب ترین ہمسایہ تھا۔ دونوں کے گھر ایک دیوار بیچ واقع تھی۔ یہ حضورﷺ کا بدترین ہمسایہ تھا۔ اس کے علاوہ حکم  بن عاص (مروان کا باپ) عقبہ  بن ابی معیط۔ عدی  بن خمرالثقنی اور ابن الاصداء  الھندی بھی آپﷺ کے ہمسائے تھے جو گھر میں حضورﷺ کو چین نہیں لینے دیتے تھے۔ 
(سیرت سرور عالم) 

نبوت سے پہلے حضورﷺ کو قریب سے جاننے والے 

۱۔ حضرت خدیجہؓ 
جو پندرہ سال سے آپﷺ کی زوجہ محترمہ تھیں۔ 
۲۔ حضرت علیؓ
جنھوں نے بچپن سے آپﷺ کے گھر میں پرورش   پائی تھی۔ 
۳۔ حضرت زیدؓ  بن حارثہ 	جنھوں نے ماں باپ کو چھوڑ کر آپﷺ کے ساتھ رہنا قبول کیا تھا۔ 
۴۔ حضرت اُم ایمنؓ 	جنھوں نے بچپن سے آپﷺ کو پالا تھا۔ ان کے علاوہ     (۱) حضرت ابو بکرؓ صدیق جو اٹھارہ سال کی عمر سے حضور کی صحبت میں بیٹھتے تھے جبکہ حضورﷺ کی عمر بیس سال تھی۔ 
(۲)حضرت صہیبؓ  بن سنان رومی۔ عبداللہ  بن جدعان نے بہ حیثیت غلام آپ کو خرید لیا جو حضرت ابو بکرؓ کا قریبی رشتہ دار تھا۔ اس لئے یہ رسول اللہﷺ سے متعارف ہوئے اور آپﷺ سے مانوس ہو کر آپﷺ کی صحبت میں بیٹھنے لگے۔ 
(۳) حضرت عمارؓ  بن یاسر۔ حضورﷺ کے ہم نشین ، دوست اور آپﷺ سے بہت مالوف تھے۔ 
(۴) حضرت حکیمؓ  بن حزام۔ حضرت خدیجہؓ کے بھتیجے تھے۔ ان کی عمر حضورﷺ سے پانچ سال زیادہ تھی۔ جاہلیت کے زمانہ میں حضورﷺ سے ان کو سب سے زیادہ محبت تھی۔ فتح مکہ کے بعد ایمان لائے۔ (سیرت سرور عالم) 


آنحضرتﷺ کے موذنین 

حضور اکرم ﷺ کے چار مؤذن تھے۔ 
دو مدینہ میں 	۔   بلالؓ  بن رباح اور عمرؓو ابن اُم مکتوم قرشی العامری نابینا۔ 
ایک قباء میں 	۔   سعدؓ القراطہ 
ایک مکہ میں 	۔   ابومخدؓورہ اوس  بن مغیرہ  بن خجمی۔ 

	(نقوش لاہور۔ رسول نمبر) 

عہد رسول اکرمﷺ کے مفتی 

خلفائے اربعہؓ۔ حضرت عبد الرحمنؓ  بن عوف۔ حضرت ابیؓ  بن کعب۔ حضرت عبداللہؓ  بن مسعود۔ حضرت معاذؓ  بن جبل۔ حضرت عمارؓ  بن یاسر۔ حضرت حذیفہؓ۔ حضرت زیدؓ  بن ثابت۔ حضرت ابوالدرداءؓ۔ حضرت سلمانؓ۔ حضرت ابوموسیٰ ؓاشعری۔ 
	(تلقیح) بحوالہ نقوش لاہور۔ رسول نمبر 

عہد نبوی کی مساجد 

آنحضرتﷺ نے مساجد کی تعمیر پر بھی زور دیا تھا اور اس امر کی تاکید فرمائی تھی کہ جو معلم ہو وہ اپنے مقام پر عبادت کے لئے ایک مسجد فوراً تیار کرے۔ آپﷺ کے  عہد مبارک میں بڑی بڑی آبادیوں میں کئی مساجد تھیں۔ صرف مدینہ منورہ میں مسجد نبوی کے علاوہ (۹) مساجد تیار ہو چکی تھیں جن میں پانچ وقت نماز ہوتی تھی۔ مکہ سے مدینہ ہجرت کر کے آتے وقت قباء کے مقام پر آپﷺ نے ایک مسجد کا سنگ بنیاد رکھا تھا جو مسجد قباء کے نام سے مشہور ہے۔ 
مسجد بنو عمرو۔ مسجد بنو ساعدہ۔ مسجد بنو عبید۔ مسجد بنوزریق۔ مسجد بنو سلمہ۔ مسجد بنو غفار۔ مسجد بنواسلم۔ مسجد بنو جہینہ۔ مسجد بنو بیاضہ۔ 
(نقوش لاہور۔ رسول نمبر) 

آنحضرتﷺ کے بال  
 
براء  بن عازب سے مروی ہے کہ رسول اللہﷺ کے ایسے بال تھے جو شانوں سے لگتے تھے۔ (ابن سعد) 


رسول اللہﷺ کا بڑھاپا

حمید الطویل سے مروی ہے کہ حضرت انسؓ  بن مالک سے دریافت کیا گیا کہ کیا رسول اللہﷺ نے خضاب لگایا ، انھوں نے کہا کہ اللہ نے آپﷺ کو بڑھاپے کی بد زیبی نہیں  دی۔ آپ میں بڑھاپے کا کوئی حصہ نہ تھا جس کو خضاب لگایا جاتا۔ داڑھی کے اگلے حصہ میں صرف  چند بال (سفید) تھے اور آپﷺ کا بڑھاپا بیس بالوں تک بھی نہیں پہنچا تھا۔  (ابن سعد) 

کراہت خضاب 

حضرت ابوہریرہؓ سے مروی ہے کہ رسول اللہﷺ نے فرمایا کہ بڑھاپے کا رنگ بدل دو اور یہود و نصاریٰ کی مشابہت نہ کرو۔ 
ابی ذرؓ سے مروی ہے کہ رسول اللہﷺ نے فرمایا : وہ سب سے اچھی چیز جس سے تم اپنے بڑھاپے کا رنگ بدلو ’’حنا ‘‘ اور ’’نیل ‘‘ ہے۔ 
عبد اللہؓ سے مروی ہے کہ رسول اللہﷺ بڑھاپے کو (سیاہی سے) بدلنا ناپسند فرماتے تھے۔ 
حضرت ابن عباسؓ سے مروی ہے کہ رسولﷺ نے فرمایا : آخر زمانہ میں ایک قوم ہو گی جو جنگلی کبوتروں کے پوٹوں کی طرح سیاہ خضاب لگائے گی۔ وہ لوگ جنت کی خوشبو بھی نہ سونگھیں گے۔ (ابن سعد) 

قبول ہدیہ و  ردِ صدقہ 

اُم المومنین حضرت عائشہ صدیقہ رضی اللہ تعالیٰ عنہا سے مروی ہے کہ رسول اللہﷺ ہدیہ قبول فرما لیا کرتے تھے اور صدقہ قبول نہیں فرماتے تھے۔ آپﷺ نے فرمایا : اللہ نے مجھ پر اور میرے اہل بیت پر صدقہ حرام فرمایا ہے ‘‘۔ (ابن سعد) 

عورت اور خوشبو 

حضرت انسؓ سے مروی ہے کہ رسول اللہﷺ نے فرمایا کہ مجھے دنیا میں عورتوں اور خوشبو سے محبت دی گئی اور میری آنکھوں کی ٹھنڈک نماز میں رکھی گئی۔ 
حضرت عائشہؓ سے مروی ہے کہ آنحضرتﷺ کو دنیا کی تین چیزیں پسند تھیں ، خوشبو ، عورتیں اور گوشت۔ آپﷺ نے دو چیزیں پائیں۔ عورت اور خوشبو پائی ، کھانا نہیں پایا۔ (ابن سعد)

مہر نبوت 

حضرت جابرؓ  بن سمیرہ سے مروی ہے کہ آنحضرتﷺ کی مہر نبوت دونوں شانوں کے درمیان تھی جو جسم اور شکل میں کبوتر کے انڈے کے مشابہ تھی۔ (ابن سعد)
 
آنحضرتﷺ کے ذاتی امور کے منتظم 

حضرت بلالؓ کو اخراجات خانہ کا انتظام سپرد تھا۔ معیقیبؓ کے پاس مہر ہوتی تھی۔ مسواک اور نعلین مبارک حضرت ابن مسعودؓ کے پاس رہتی تھیں۔ نیز رباح اسودؓ۔ آپ کی لونڈی انیسہ۔ حضرت انسؓ  بن مالک اور حضرت ابو موسیٰؓ اشعری کے ذمہ بھی کچھ انتظامات تھے۔ (زادالمعاد) 


حالت سفر میں آنحضرتﷺ کے حُدی خواں 

ان حضرات کے نام یہ ہیں :۔ 
عبداللہؓ  بن رواحہ۔ انجشہؓ۔ عامرؓ  بن اکوع۔ ان کے چچا سلمہؓ  بن رکوع 
صحیح مسلم میں ہے کہ آنحضرتﷺ کے پاس ایک نہایت خوش آواز حُدی خواں تھا۔ نبی کریمﷺ نے اس کی خوش آوازی پر فرمایا ’’ائے انجشہ ذرا آہستہ۔ آبگینے نہ توڑ دینا یعنی کمزور عورتوں کا خیال رکھو‘‘۔ (زادالمعاد) 

رسول اللہﷺ کی دودھ والی اونٹنیاں 

معاویہ  بن عبداللہ  بن عبیداللہ  بن ابی رافع سے مروی ہے کہ رسول اللہﷺ کی دودھ والی اونٹنیاں بیس(۲۰) تھیں۔ انہی سے رسول اللہﷺ کے اہل بیت زندگی بسر کرتے تھے۔ ہر شب کو آپ کی خدمت میں دو بڑی مشکوں میں دودھ لایا جاتا تھا۔ ان میں وہ دودھ والی اونٹنیاں بھی تھیں جن کا دودھ بہت کثرت سے تھا۔ ان کے نام  :    حناء۔ سمراء۔ عریس سعدیہ۔ لقوم یسیرہ اور دباّر تھے۔  (ابن سعد) 

رسول اللہﷺ کی دودھ دینے والی بکریاں 
 
ابراہیم  بن عبداللہ سے مروی ہے کہ رسولﷺ کی دودھ دینے والی بکریاں سات تھیں۔  ۱۔ عجوہ  ۲۔ زمز م  ۳۔ سُقیا ۴۔ برکہ  ۵۔ دَرسہ  ۶۔ اِطلال اور  ۷۔ اطراف  ان کو اُم ایمن چراتی تھیں (ابن سعد) 

رسول اللہﷺ کا تذکرہ توریت و انجیل میں 

ابن عباسؓ سے مروی ہے کہ میں نے کعب الاحبار سے پوچھا کہ آپ توریت میں نبی محمد رسول اللہﷺ کی کیسی تعریف پاتے ہیں۔ انھوں نے کہا :
’’ہم آپ کو اس طرح پاتے ہیں کہ (نام نامی) محمد  بن عبداللہ (ﷺ) ، مقام ولادت مکہ اور ہجرت گاہ کھجوروں کا باغ (یعنی مدینہ) ہو گا۔ آپﷺ کی سلطنت شام میں ہو گی۔ نہ تو آپ (معاذ اللہ) بے ہودہ گفتار ہوں گے نہ بازاروں میں شور و غل کرنے والے۔ بدی کا بدلہ نہ لیں گے۔ معاف کر دیں گے اور بخش دیں گے ‘‘ (ابن سعد)
 
ہجرت حبشہ اولیٰ  ۶۱۴ء
کفار قریش کے مظالم سے تنگ آ کر حضور اکرمﷺ نے نبوت کے پانچویں سال مسلمانوں کو حبشہ کو ہجرت کرنے کی اجازت مرحمت فرمائی۔ مہاجرین کی اس جماعت میں   (۱۲)مرد اور (۴) عورتیں تھیں جن میں حضور اکرمﷺ کی صاحبزادی حضرت رقیہؓ اور ان کے شوہر حضرت عثمانؓ  بن عفان بھی تھے۔ کچھ دن بعد یہ واپس ہوئے (طبقات ابن سعد) 


ہجرت حبشہ ثانی  ۶۱۵ء  

پہلی ہجرت حبشہ کے کچھ دنوں بعد مسلمانوں کے دوسرے قافلہ نے حبشہ کو ہجرت کی جس میں مردوں کی تعداد (۸۳) اور عورتوں کی تعداد (۱۸) تھی۔ اس قافلہ میں بھی حضور اکرمﷺ کی صاحبزادی حضرت رقیہؓ اور ان کے شوہر حضرت عثمانؓ شریک تھے۔       (طبقات ابن سعد) 

پہلی بیعت عقبہ  ۶۲۰ ء 

حج کے موسم میں عقبہ کے مقام پر یثرب کے  حسب ذیل چھ افراد نے آپﷺ کے ہاتھ پر بیعت کی اور اسلام لائے۔ ان کا تعلق بنو خزرج سے تھا۔ 
۱۔ ابوامامہ اسعدؓ  بن زرارہ۔ ۲  عوفؓ  بن حارث۔ ۳ رافعؓ  بن مالک۔ ۴ قطبہؓ  بن عامر  بن حدیدہ۔ ۵۔ عقبہؓ  بن عامر  بن نابی۔ ۶۔ جابرؓ  بن عبداللہ  (سیرت سرور عالم) 


بیعت عقبہ ثانیہ (اولیٰ)  ۶۲۱ء
 
حج کے موقع پر مدینہ کے بارہ آدمی حضورﷺ سے اسی عقبہ کے مقام پر ملے جہاں گذشتہ سال خزرج کے چھ لوگوں سے ملاقات ہوئی تھی۔ ان میں پانچ آدمی تو وہی تھے جو پچھلے سال مسلمان ہوئے تھے۔ (جابر بن عبداللہ  بن رباب اس سال نہیں آئے تھے) باقی سات آدمیوں میں سے (۵) خزرج کے اور (۲) اوس کے تھے۔ ان کے نام یہ ہیں :۔ 
خزرج کے  : 	۱۔ معاذ الحارث  بن رفاعہ 
۲۔ ذکوان  بن قیس 
۳۔ عبادہ  بن صامت 
۴۔ یزید بن ثعلیہ 
۵۔ عباس  بن عبادہ  بن نضلہ 
اوس کے  : 	۱۔ ابوالہیشم  بن البہتان 
۲۔ عویم  بن ساعدہ 
انھوں نے حضورﷺ سے ملاقات کر کے بیعت کی 	(سیرت سرور عالم) 

بیعت عقبہ ثانیہ (آخری)  ۶۲۲ء 

حج کے موسم میں زائرین حرم کا ایک قافلہ مکہ روانہ ہوا جو (۷۳) مردوں اور (۲) عورتوں پر مشتمل تھا۔ انھوں نے عقبہ کے مقام پر حضور اکرمﷺ سے ملاقات کر کے بیعت کی۔ یہ ’’بیعت عقبہ ثانیہ ‘‘ کہلاتی ہے۔ 
 
ہجرت مدینہ  ۶۲۲ء 

نبوت کے تیرہویں سال حضور اکرمﷺ کو ہجرت کی اجازت ملی اور آپﷺ ہجرت کر کے مکہ سے مدینہ کی طرف روانہ ہوئے۔ راستہ میں آپ نے قباء کے مقام پر قیام فرمایا اور ایک مسجد کی بنیاد ڈالی۔ جب آپ مدینہ کے اندرونی حصہ کی طرف روانہ ہوئے جمعہ کا دن تھا۔ راستہ میں بنی سالم کے محلہ میں جمعہ کی نماز کا وقت آ گیا۔ آپﷺ وہاں اتر گئے اور اپنے رفیقوں کے ساتھ پہلا جمعہ ادا کیا۔ 
مدینہ میں آپﷺ کی آمد پر عید کا سا جشن تھا۔ مجبوب خدا کے جاں نثار قطار  در قطار راستہ کے دونوں طرف کھڑے تھے۔ حضورﷺ کے ننھیالی رشتہ دار بنو نجار ہتھیار سجا کر استقبال کرنے آئے تھے۔ پردہ نشین بیویاں مکانوں کی چھتوں پر یہ اشعار گنگنا رہی تھیں۔ 


طلع البدر علینا  ٭ من ثنیات الوداع 
وجب  الشکر علینا ٭ مادعا للہ داع 
(ترجمہ) چودہویں کا چاند کوہ وداع کی گھاٹیوں سے ہمارے سامنے نمودار ہوا ہے۔ ہم پر خدا کا شکر واجب ہے۔ جب تک دعا مانگنے والے دعا مانگیں۔ 

صُفہّ اور اصحاب صُفہّ 

مسجد نبویؐ کے ایک گوشہ میں ایک چبوترہ پر چھپر ڈال دیا گیا تھا۔ یہ ان غریب مسلمانوں کی قیام گاہ تھی جنھوں نے اپنی زندگی تعلیم دین تبلیغ، اسلام ، جہاد اور دوسری اسلامی خدمات کے لئے وقف کر دی تھیں۔ قرآن کریم یاد کرتے ، احادیث رسول کو محفوظ کرتے اور حضورﷺ کی صحبت کی برکتوں سے اپنے آئینہ دل کو منور کرتے۔ یہ اصحاب صُفہّ کہلاتے   ہیں۔ اصحاب صُفّہ کی تعداد (۷۰) تھی۔ (سیرت طیبہ) 


آنحضرتﷺ کے ہتھیار اور آلات 

آنحضرتﷺ کے پاس (۹) تلواریں تھیں :۔ 
۱۔ ذوالفقار۔ غزوۂ بدر میں بنی الحجاج کے مال غنیمت سے دستیاب ہوئی  تھی۔ 
۲۔ قلعی۔ ۳۔ تبار۔ ۴۔ حنف۔ بنی قنیقاع (یہودی قبیلہ) سے مال غنیمت میں ملی تھی۔ 
۵۔ مجذم۔ ۶۔ رسوب۔ ۷۔ ایک تلوار والد ماجد سے میراث میں پائی تھی۔ ۸۔ ایک تلوار عضب جو حضرت سعدؓ  بن عبادہ نے پیش فرمائی تھی۔ ۹۔ قضیب۔ یہ سب سے پہلی تلوار ہے جو حضورﷺ نے حمائل فرمائی تھی۔ 
حضورﷺ کے قبضہ میں چار نیزے تھے جن میں سے ایک کا نام مثنیٰ تھا اور بقیہ تین نیزے بنی قنیقاع  سے غنیمت میں دستیاب ہوئے تھے اور ایک چھوٹا نیزہ تھا جو عید میں آنحضرتﷺ کے سامنے بغرض سترہ کھڑا کیا جاتا تھا۔ اور ایک لاٹھی سرکج(یعنی مڑی ہوئی موٹھ) کی ایک ہاتھ لمبی تھی اور اک نیم عصا تھا جس کو عرجون کہا جاتا تھا اور ایک پتلی چھڑی جس کا نام ممثوق لیا جاتا تھا اور چار کمان اور ایک ترکش تھا اور ایک ڈھال تھی اور بطور ہدیہ آئی تھی۔ آنحضرتﷺ نے اپنے دونوں ہاتھوں کو اس پر رکھ دیا ، تصویر غائب ہو گئی۔ دو زرہیں تھیں جو بنی قنیقاع کے ہتھیاروں سے دستیاب ہوئی تھیں۔ ایک کا نام سعدیہ اور دوسری کا فضہ تھا اور ایک زرہ جو غزوہ حنین میں پہنی تھی اس کا نام ذات الفضول تھا۔ روایت ہے کہ ایک زرہ حضرت داؤد علیہ السلام کی بھی تھی جس کا نام ذوالنبوع تھا اور ایک پٹکا چمڑے کا تھا۔ جھنڈا سفید رنگ کا تھا۔ (سیرۃ الرسول از شاہ ولی اللہ ؒ) 

آنحضرتﷺ کا ترکہ 
 
دو عدد حیرہ (یمنی چادر) تہبند یمنی۔ دو کپڑے صحاری۔ ایک کرتہ صحاری۔ ایک کرتہ کولی۔ ایک جبہ یمنی۔ چادر منقش۔ تین چار کوفیہ یعنی چھوٹی پست ٹوپیاں۔ ایک لحاف۔ ایک چمڑے کی تھیلی تھی جس میں آئینہ۔ ہاتھی دانت کا کنگھا۔ سُرمہ دانی۔ قینچی اور مسواک رکھا کرتے تھے۔ آنحضرتﷺ کا بچھونا چمڑے کا تھا جس میں کھجور کے درخت کا گودا بھرا ہوا  تھا۔ ایک پیالہ تھا جس میں تین پترے چاندی کے لگے ہوئے تھے۔ ایک پیالہ پتھر کا تھا اور ایک برتن کانسہ کا ایک کانچ کا پیالہ تھا اور برتن (بالٹی برابر) کانسی کا غسل کے لئے تھا۔ ایک بادیہ تھا۔ ایک پیمانہ تھا اور ایک برتن چوتھائی صاع کا جس سے صدقہ فطر ناپ کر دیا کرتے تھے۔ انگوٹھی چاندی کی جس کا نگینہ بھی چاندی ہی کا تھا اور جس پر محمدﷺ کندہ تھا ، موجود تھی اور ایک روایت ہے کہ انگوٹھی لوہے کی تھی اور نگینہ چاندی سے جوڑا گیا تھا۔ نجاشی نے آنحضرتﷺ کے لئے دو موزے سادہ پیش کئے تھے۔ حضورﷺ ان کو استعمال فرماتے تھے۔ آنحضرتﷺ کے پاس سیاہ کمبل تھا اور ایک عمامہ یعنی دوپٹہ تھا جس کا نام سحاب لیا جاتا تھا۔ آنحضرتﷺ کے پاس علاوہ استعمالی کپڑوں کے دو اور کپڑے بھی تھے جو نماز میں استعمال فرماتے تھے اور ایک رومال تھا جس سے بعد وضو روئے انور پونچھتے تھے۔ جب آنحضرتﷺ نے وفات پائی مذکورہ بالا اشیاء ترکہ میں موجود تھیں۔ 

	      (سیرۃ الرسول از شاہ ولی اللہ ؒ) 


آنحضرتﷺ کے حج اور عمرے 

آنحضرتﷺ حج فرض ہونے سے قبل دو بار حج فرما چکے تھے اور حج فرض ہونے کے بعد ایک مرتبہ حج ادا فرمایا۔ آپﷺ نے چار عمرے ادا فرمائے جو ذیقعدہ کے مہینہ میں ادا ہوئے (سیرۃ الرسول از شاہ ولی اللہ ؒ) 

آنحضرتﷺ کے مقرر کردہ محصلین 

وہ صحابہ کرام جنھیں آنحضرتﷺ نے مختلف قبائل اور علاقوں میں جزیہ ، صداقت اور زکوٰۃ  وصول کرنے کے لئے مقرر فرمایا تھا۔ 
۱۔ حضرت صفوان  بن صفوان  	بنو عمرہ پر 
۲۔ حضرت عدی  بن حاتم 	بنو طے و بنو اسد پر 
۳۔ حضرت بریدہ  بن خصیب اسلمی 	بنو غفار و اسلم پر 
۴۔ حضرت ابو جہم  بن حذیفہ 	بنو لیث پر 
۵۔ حضرت عمر فاروقؓ	مدینہ پر 
۶۔ حضرت عباد  بن بشیر 	بنو سلیم و مزنیہ 
۷۔ حضرت ضحاک  بن سفیان 	بنو کلاب پر 
۸۔ حضرت رافع 	بنو جہینہ پر 
۹۔ حضرت قیس  بن عاصم 	بنو سعد پر 
۱۰۔ حضرت عمرو  بن عاص 	بنو خزارہ پر 
۱۱۔ حضرت بشیر  بن سفیان 	بنو کعب پر 
۱۲۔ حضرت ابوعبیدہ  بن الجراح 	شجران پر 
۱۳۔ حضرت عبداللہ  بن رواحہ 	خیبر پر 
۱۴۔ حضرت زیاد  بن لبید 	حضر موت پر 
۱۵۔ حضرت ابوموسیٰ اشعری 	یمن پر 
۱۶۔ حضرت عمر  بن سعید  بن العاص 	تیماء پر 
۱۷۔ حضرت ابان سعید 	بحرین پر 
۱۸۔ حضرت عبداللہ  بن لیث 	بنوذیبان پر 
	(نقوش لاہور۔ رسول نمبر) 



مدینہ میں نائبین 

وہ صحابہ کرام جنھوں نے مدینہ میں آپﷺ کی نیابت کی :
۱۔ حضرت سعدؓ  بن عبادہ الخزرجی 
غزوۂ ابواء کے موقع پر 
۲۔ حضرت سعدؓ  بن معاذ الاوسی 
غزوہ بواط کے موقع پر 
۳۔ حضرت ابوسلمہ  بن عبدالاسد 
غزوۂ عشیرہ کے موقع پر 
۴۔ حضرت زیدؓ  بن ثابت 
غزوۂ صفوان کے موقع پر 
۵۔ حضرت ابولبابہ بشیر  بن عبدالمنذر
غزوۂ بدر کے موقع پر 
۶۔ حضرت ابنؓام مکتوم 
غزوۂ بنو سلیم کے موقع پر 
۷۔ حضرت ابولبابہؓ بشیر  بن عبدالمنذ ر
غزوۂ بنو قینقاع کے موقع پر 
۸۔ حضرت ابولبابہؓ بشیرؓ  بن عبدالمنذر
غزوۂ سویق کے موقع پر 
۹۔ حضرت عثمان  بن عفان 
غزوۂ بنو غطفان کے موقع پر 
۱۰۔ حضرت ابن اُم مکتوم 
غزوۂ بحران کے موقع پر 
۱۱۔ حضرت ابن ام مکتوم 
۱۳۔ حضرت  عبداللہؓ  بن عبداللہ 
غزوۂ احد کے موقع پر 
غزوہ بدر الصعزیٰ کے موقع پر 
۱۲۔ حضرت عثمانؓ  بن عفان
۱۴۔ حضرت سیاح  بن عرطفہ 
غزوہ ذات الرقاع کے موقع پر
غزہ دومۃ الجندل کے موقع پر 
۱۵۔ حضرت ابو ذر غفاری 
غزوۂ بنو مصطلق کے موقع پر 
۱۶۔ حضرت نمیلہ  بن عبداللہ 
غزوۂ خیبر کے موقع پر 
۱۷۔ حضرت ابوریم کلثوم  بن حصین غفاری 
فتح مکہ کے موقع پر 
۱۸۔ حضرت محمد  بن مسلمہ انصاری 
غزوۂ دومۃ الجندل کے موقع 

(نقوش لاہور۔ رسول نمبر) 



آنحضرتﷺ کی سواریاں اور مویشی 

آنحضرتﷺ کی جناب میں دس گھوڑے تھے۔ اس عدد میں اختلاف بھی ہے۔ 
۱۔ سکب : جس پر غزوۂ اُحد میں سوار تھے۔ اس کا رنگ کمیت تھا لیکن پیشانی اور تین پاؤں سفید تھے اور ایک داہنا پاؤں ہمرنگ جسم کا تھا۔ اس کی فربہی مناسب جسم کی تھی۔ آنحضرتﷺ نے اس پر گھوڑ دوڑ فرمائی اور بازی لے گئے اور مسرور ہوئے۔ 
۲۔ مربجز    :	یہ وہی گھوڑا ہے کہ خزیمہ  بن ثابت نے جس کے لئے گواہی دی  تھی۔ 
۳۔ لزازیہ   :	مقوقس کے ہدایا میں سے تھا۔ 
۴۔ لحیف    :	یہ ربیعہ نے ہدیہ پیش کیا تھا۔ 
۵۔ طرب    :	 فردہ جذامی نے پیش کیا تھا۔ 
۶۔ ورد      :	تمیم وادیؓ نے پیش فرمایا تھا۔ 
۷۔ ضرلیس    :	
۸۔ ملاوح     :
۹۔ سجہ        : 	جو یمن کے تاجروں سے خریدا تھا اور تین مرتبہ اس پر دوڑ فرمائی اور دست اقدس اس کے چہرہ پر پھیرا اور ’ما انت اِلاّبحر ’، ارشاد فرمایا۔ اور بحرقد ، مباز تیز رو گھوڑے کو کہتے ہیں اور دُلدُل نامی خچر جو مقوقس کے ہدایا میں سے تھا اور یہ پہلا خچر ہے کہ اسلام میں اس پر سواری ہوئی۔ 
فضہ جو حضرت ابو بکرؓ صدیق نے پیش فرمایا تھا۔ 
ایلیہ۔ شاہ ایلہ نے پیش فرمایا تھا۔ 
سرورکائناتﷺ کی دربار میں ایک دراز گوش بھی تھا جس کا نام یعفور تھا اور گائے بھینس کا سرکار والا میں ہونا ثابت نہیں ہے اور بیس اونٹنیاں شیر دار موضع غابہ میں جو مدینہ سے قریب ہے آنحضرتﷺ کی ملکیت تھیں اور ایک شیر دار اونٹنی حضرت سعد  بن عبادہ نے آنحضرتﷺ کی خدمت میں پیش کی تھی جو بنی عقیل کے مواشی میں سے تھے۔ 
آنحضرتﷺ کے پاس قصویٰ نامی اونٹنی بھی تھی اور اسی پر ہجرت فرمائی تھی۔ جس وقت وحی نازل ہوتی تھی سوائے قصویٰ کے کوئی چیز اس کا وزن برداشت نہیں کر سکتی تھی اور قصویٰ کو  عضا اور جدعا ء کے نام سے بھی یاد کیا جاتا ہے۔ 
آنحضرتﷺ کی سرکار میں سو (۱۰۰) بکرے بکریاں تھیں۔ 

غزوات و سرایا 

غزوۂ جمع غزوات۔ اس کے معنی جہاد کے ہیں اور یہ وہ با ضابطہ قتال یا جنگیں ہیں جن میں رسول اللہﷺ بہ نفس نفیس خود شریک ہوئے۔ انھیں مغاذی بھی کہا جاتا ہے۔ 
سریہ کے لغوی معنی قصد اور اسیر کے ہیں۔ اصطلاحی معنی میں وہ مہم جس میں رسول اکرمﷺ نے بذات خود شرکت نہیں فر مائی بلکہ اپنے صحابہ میں سے کسی کو امیر لشکر مقرر فرمایا۔ 
غزوات کی تعداد (۲۷) اور سرایا کی تعداد (۴۷) ہے۔ 
نوٹ: حضورﷺ کی تمام مہمات کی تعداد کیا تھی ؟ اس میں سیرت نگاروں کا اختلاف ہے مثلاً:
۱۔ البلازری (فتوح البلدان) کے مطابق  ۱۶ ہے۔ 
۲۔ قاضی سلیمان منصور پوری (رحمۃ للعالمین) کے مطابق  ۲۰ ہے۔ 
۳۔ شبلی نعمانی (سیرۃ النبی) کے مطابق  ۳۵ ہے۔ 
۴۔ ابن خلدون (تاریخ) کے مطابق  ۳۶ ہے۔ 
۵۔ طبری (تاریخ) کے مطابق  ۳۹ ہے۔ 
۶۔ ابن سعد (طبقات) کے مطابق  ۸۸ ہے۔ 
۷۔ ابن الجوزی (تلقیح) کے مطابق  ۸۸ ہے۔ 
۸۔ واٹ (محمد ایٹ مدینہ)کے مطابق  ۸۸ ہے۔ 
حضورﷺ نے مدینہ کی دس سالہ زندگی میں کم و بیش (۸۸) مہمات بھیجی تھیں۔ ان میں غزوات کی تعداد (۲۷) ہے۔ غزوات میں (۹) ایسے ہیں جن میں حضورﷺ نے دشمنوں سے جنگ کی تھی یعنی بدر۔ اُحد۔ مریسیع۔ خندق۔ قریظہ۔ خیبر۔ فتح مکہ۔ حنین اور طائف اور باقی (۱۸) میں شمشیر کا استعمال نہیں ہوا تھا۔ سرایا کی تعداد ساٹھ سے کچھ اوپر تھی۔ 
کتاب ہذا میں (۲۷) غزوات اور (۵۱) سرایا کا ذکر کیا گیا ہے۔ بعض سرایا اس لئے چھوڑ دیئے گئے کہ وہ تشنۂ تفصیل تھے اور بعض کے راوی ضعیف تھے۔ 

غزوات
 
۱۔ غزوۂ ودان یا ابواء (صفر ۲ھ) 
۱۰۔ غزوۂ بحران یابنو سلیم (جمادی الاول ۳ھ) 
۱۹۔ غزوہ بنو قریظہ (ذی الحجہ ۵ ھ)
۲۔ غزوۂ بواط (ربیع الاول ۲  ھ) 
۱۱۔ غزوہ احد (شوال   ۳ ھ) 
۲۰۔ غزوہ بنو لحیان (ربیع الاول ۶ھ) 
۳۔ غزوۂ سفوان (جمادی الاول  ۲  ھ)
۱۲۔ غزہ حمراء الاسد (شوال ۳ھ)
۲۱۔ غزوۂ ذی قردیا غابہ (ربیع الاول ۶ھ) 
۴۔ غزوۂ ذوالعشیرہ(جمادی الآخر  ۲ ھ 
۱۳۔ غزوہ بنو نضیر (ربیع الاول ۴ھ) 
۲۲۔ غزوہ (صلح) حدیبیہ (ذیقعدہ ۶ھ)
۵۔ غزوہ بدر الکبریٰ (رمضان ۲ھ)
۱۴۔ غزوہ بدرالموئد (ذیقعدہ ۴ھ) 
۲۳۔ غزوہ خیبر (محرم ۷ھ)
۶۔ غزوہ بنو قینقاع (شوال ۲ھ)
۱۵۔ غزوہ ذات الرقاع(محرم ۵ھ)
۲۴۔ غزوہ (فتح) مکہ (رمضان ۸ھ)
۷۔ غزوہ سویق (ذی الحجہ ۲ھ)
۱۶۔ غزوہ دومۃ الجندل (ربیع الاول ۵ھ)
۲۵۔ غزوہ حنین (شوال ۸ھ) 
۸۔ غزوہ قرقرۃ الکدر(محرم  ۳ھ)  
۱۷۔ غزوہ مریسیع یابنی مصطلق (شعبان ۵ھ)
۲۶۔ غزوہ طائف (شوال ۸ھ)
۹۔ غزوہ غطغان (ربیع الاول  ۳ھ) 
۱۸۔ غزوہ خندق (احزاب) (ذیقعدہ ۵ھ) 
۲۷۔ غزوہ تبوک (رجب ۹ھ) 
غزوات و سرایا میں شہید  اور قتل ہونے والوں کی تعداد (۱۰۱۸) 
مجموعی نقصان کا نقشہ درج ذیل ہے۔ 
نام فریق اسیر زخمی مقتول کل تعداد مسلمان۱۱۲۷۲۵۹۳۸۷مخالف 
۶۵۶۴نا معلوم 
۷۵۹۷۳۲۳میزان۶۵۶۵۱۲۷۱۰۱۸۷۷۱۰
	 (’’رحمۃ للعالمین ‘‘۔ از قاضی سلیمان منصورپوری) 



تفصیلات غزوات 
۱۔ غزوۂ ابواء یا ودّان) 
صفر  ۲ھ   میں حضورﷺ ساٹھ مہاجرین کے ہمراہ مدینہ سے نکلے اور ابواء تک گئے جہاں آپﷺ کی والدہ ماجدہ کا مزار ہے۔ ابواء کا صدر مقام فرع ہے جو ایک وسیع قصبہ ہے اور جہاں قبیلہ مزنیہ آباد ہے اور جو مدینہ سے تقریباً ۸ منزل (۸۰میل) دور ہے۔ یہ مدینہ کی آخری سرحد ہے۔ اس مہم کے دوران مدینہ میں نیابت کے فرائض حضرت سعدؓ  بن عبادہ نے انجام دے۔ علم حضرت حمزہؓ کے پاس تھا۔ آپﷺ نے چند روز قیام کر کے بنو ضمرہ سے معاہدہ کیا جن کا سردار مخشی  بن عمرو ضمری تھا۔ تقریباً پندرہ روز بعد واپس تشریف لائے۔ تمام محدثین مغازی کی ابتداء اسی مہم سے کرتے ہیں۔ صحیح بخاری میں بھی اسی کو اول الغزوات قرار دیا گیا ہے۔ 

۲۔ غزوۂ بواط 
بواط ، مدینہ سے کوئی پچاس میل دور مغرب کی طرف پہاڑوں کا سلسلہ ہے۔ ینبوع سے ایک منزل مشرق میں یہ کبھی قبیلہ جہینہ کی ملکیت تھا۔ حضورﷺ کو اطلاع ملی کہ قریش کا ایک کارواں جس میں اڑھائی ہزار اونٹ ہیں اور جس کی حفاظت اُمیہ  بن خلف اور سو (۱۰۰) دیگر آدمی کر رہے ہیں شام سے آ رہا ہے۔ اس اطلاع پر آپﷺ دو سو مہاجرین کو لے کر نکل پڑے۔ حضرت سعدؓ  بن معاذ مدینہ میں نائب مقرر کئے گئے اور علم حضرت سعدؓ  بن ابی وقاص کے ہاتھ میں دیا۔ آپ بواط تک گئے لیکن کارواں کو نہ پا سکے اور واپس تشریف لائے۔ یہ ربیع الاول  ۲ھ    کا واقعہ ہے۔ 
 ۳۔ غزوۂ سفوان 
سفوان ، بدر سے قریب ایک وادی کا نام ہے۔ بواط سے واپسی پر معلوم ہوا کہ کرز بن جابر فہری جو کہ روساء مکہ میں سے تھا مدینہ کی چراگاہ پر حملہ کیا اور مسلمانوں کے مویشی لوٹ کر لے گیا۔ (کرز بعد کو مسلمان ہوئے)۔ آپﷺ فوراً چند مہاجرین کے ہمراہ اس کے تعاقب میں روانہ ہوئے۔ حضرت زیدؓ  بن حارثہ کو مدینہ میں اپنا نائب مقرر کیا اور علم حضرت علیؓ کے سپرد کیا۔ سفوان کی وادی تک دشمن کو تلاش کیا مگر وہ ہاتھ نہ آیا۔ لہذا واپس تشریف لائے۔ اس غزوہ کا نام غزوہ بدر اولیٰ بھی ہے۔ یہ ربیع الاول  ۲  ھ   کا واقعہ ہے۔ 
 
۴۔ غزوۂ ذوالعشیرہ 
جمادی الآخر  ۲ ھ    کو آپﷺ کو معلوم ہوا کہ قریش نے خلاف معمول موسم سرما میں ایک بڑا اتحادی قافلہ شام کی طرف روانہ کیا ہے جس کا مقصد یہ ہے کہ مسلمانوں کے خلاف جنگ کے لئے ہتھیار خریدنے سرمایہ فراہم کیا جائے۔ چنانچہ آپﷺ دو سو مہاجرین کے ساتھ اس قافلہ کو روکنے کیلئے روانہ ہوئے اور ذوالعشیرہ کے مقام پر خیمہ زن ہوئے جو ینبوع سے قریب واقع ہے۔ یہاں پہنچ کر آپﷺ نے بنو مدلج سے معاہدہ کیا جو بنو ضمرہ کے حلیف تھے اور چونکہ بنو ضمرہ پہلے اسلام کے معاہدہ میں داخل ہو چکے تھے اس لئے انھوں نے آسانی سے یہ شرطیں منظور کر لیں۔ 


۵۔ غزوۂ بدر الکبریٰ 
بدر ، دراصل ایک کنوئیں کا نام تھا جو اس نواح کے ایک سردار بدر بن حارث یا بدر بن کلدہ نے کھدوایا تھا لیکن بعد میں یہ ساری وادی بدر کے نام سے مشہور ہو گئی۔ یہاں ہر سال میلہ بھی لگتا تھا۔ یہ مدینہ منورہ سے تقریباً ۸۰ میل کے فاصلہ پر ہے۔ 
قریش نے ہجرت کے ساتھ ہی مدینہ پر حملہ کی تیاریاں شروع کر دی تھیں۔ عبداللہ  بن ابی کو انھوں نے خط لکھ بھیجا کہ یا محمد (ﷺ) کو قتل کر دو یا ہم آ کر ان کے ساتھ تمہارا بھی فیصلہ کر دیتے ہیں۔ قریش کی چھوٹی چھوٹی ٹکڑیاں مدینہ کی طرف گشت لگاتی رہتی تھیں۔ کُرز فہری مدینہ کی چراگاہوں تک آ کر غارت گری کر گیا تھا۔ حملہ کے لئے سب سے بڑی ضروری چیز مصارف جنگ کا بند و بست تھا اس لئے اب کے موسم میں قریش کا جو کاروان تجارت شام کو روانہ ہوا ، اس سر و سامان سے روانہ ہوا کہ مکہ کی تمام آبادی نے جس کے پاس جو رقم تھی کل کی کل دے دی۔ نہ صرف مرد بلکہ عورتیں جو کاروبار تجارت میں بہت کم حصہ لیتی ہیں ان کا بھی ایک ایک فرد اس میں شریک تھا۔ قافلہ ابھی شام سے روانہ نہیں ہوا تھا کہ حضرمی کے قتل کا واقعہ پیش آ گیا جس نے قریش کی آتش غضب کو اور بھڑکا دیا۔ اسی اثناء میں یہ غلط خبر مکہ معظمہ میں پھیل گئی کہ مسلمان قافلہ لوٹنے کو آ رہے ہیں۔ قریش کے غیظ و غضب کا بادل بڑے زور شور سے اٹھا اور تمام عرب پر چھا گیا۔ 
آنحضرتﷺ کو ان حالات کی اطلاع ہوئی تو آپﷺ نے صحابہ کو جمع کیا اور واقعہ کا اظہار فرمایا۔ حضرت ابو بکرؓ وغیرہ نے جاں نثارانہ تقریریں کیں لیکن رسول اکرمﷺ انصار کی طرف دیکھتے تھے کیونکہ انصار نے بیعت کے وقت یہ اقرار کیا تھا کہ وہ اس وقت تلوار اٹھائیں گے جب دشمن مدینہ پر چڑھ آئیں۔ حضرت سعدؓ  بن عبادہ (سردار خزرج) نے اٹھ کر کہا ’’کیا حضورﷺ کا اشارہ ہماری طرف ہے ؟خدا کی قسم ! آپ فرمائیں تو ہم سمندر میں کود پڑیں۔ یہ صحیح مسلم کی روایت ہے۔ بخاری میں ہے کہ حضرت مقدادؓ نے کہا کہ ہم موسیٰ علیہ السلام کی قوم کی طرح یہ نہ کہیں گے کہ آپ اور آپ کا خدا جا کر لڑیں۔ ہم لوگ آپﷺ کے داہنے سے ، بائیں سے ،سامنے سے ، پیچھے سے لڑیں گے۔ ان کی اس تقریر سے رسول اللہﷺ کا چہرہ دمک اٹھا۔ غرض ۱۲ رمضان  ۲ ھ   کو آپﷺ تقریباً تین سو جاں نثاروں کے ساتھ شہر سے نکلے۔ ایک میل چل کر فوج کا جائزہ لیا۔ جو کم عمر تھے واپس کر دیئے گئے کہ ایسے پر خطر موقع پر بچوں کا کام نہیں۔ عمیرؓ  بن ابی وقاص ایک کمسن بچہ تھے۔ جب ان سے واپسی کو کہا گیا تو رو پڑے۔ آنحضرتﷺ نے اجازت دے دی۔ عمیرؓ کے بھائی حضرت سعدؓ  بن ابی وقاص نے کمسن سپاہی کے گلہ میں تلوار حمائل کی۔ اب فوج کی کل تعداد (۳۱۳) تھی جس میں ساٹھ مہاجر اور باقی انصار تھے۔ چونکہ غیاب میں منافقین اور یہود کی طرف سے اطمینان نہ تھا اس لئے حضرت ابوالبابہؓ  بن عبدالمنذر کو مدینہ کا حاکم مقرر فرمایا اور حکم دیا کہ مدینہ کو واپس جائیں۔ عالیہ (مدینہ کی بالائی آبادی) پر عاصم  بن عدی کو مقرر  فرمایا۔ ان انتظامات کے بعد آپﷺ بدر کی طرف بڑھے جدھر سے اہل مکہ کی آمد کی خبر تھی۔ دو خبر رساں لبسیہ اور عدی آگے روانہ کر دیئے گئے تھے کہ قریش کی نقل و حرکت کی خبر لائیں۔ روحاؔ ، منصرفؔ ، ذات اجلالؔ، معلاتؔ، اثیلؔ سے گزرتے ہوئے  ۱۷ / رمضان کو بدر کے قریب پہنچے۔ خبر رسانوں نے خبر دی کہ قریش وادی کے دوسرے سے سرے تک آ گئے ہیں۔ آنحضرتﷺ یہیں رک گئے اور فوجیں اتر پڑیں۔ 
قریش مکہ بڑے سر و سامان سے نکلے تھے۔ ایک ہزار کی فوج تھی سو (۱۰۰) سواروں کا رسالہ تھا۔ سب روسائے قریش شریک تھے۔ ابولہب مجبوری سے نہ آ سکا تھا اس لئے اپنی طرف سے قائم مقام بھیج دیا تھا۔ رسد کا یہ انتظام تھا کہ امرائے قریش باری باری ہر روز دس دس اونٹ ذبح کرتے اور لوگوں کو کھلاتے تھے۔ عتبہ  بن ربیعہ جو قریش کا سب سے معزز رئیس تھا فوج کا سپہ سالار تھا۔ قریش کو بدر کے قریب پہنچ کر جب معلوم ہوا کہ ابوسفیان کا قافلہ خطرہ کی زد سے نکل گیا ہے تو قبیلہ زہرہ اور عدی کے سرداران نے کہا کہ اب لڑنا ضروری نہیں لیکن ابوجہل نے نہ مانا۔ زہرہ اور عدی کے لوگ واپس چلے گئے۔ باقی فوج آگے بڑھی اور مناسب موقعوں پر قبضہ کر لیا۔ برخلاف اس کے مسلمانوں کی طرف چشمہ یا کنواں تک نہ تھا۔ تائید ایزدی اور حسن اتفاق سے بارش ہوئی جس سے گرد جم گئی اور جا بجا پانی کو روک کر چھوٹے چھوٹے حوض بنائے گئے کہ غسل اور وضو کے کام آئیں۔ 
صحابہؓ نے میدان کے کنارے ایک چھپر کا سائبان تیار کیا کہ حضورﷺ اس میں تشریف رکھیں۔ حضرت سعدؓ  بن معاذ دروازہ پر تیغ بکف کھڑے ہوئے تھے۔ مہاجرین کا علم حضرت مصعبؓ  بن عمیر کو عنایت فرمایا۔ خزرج کے علم بردار حضرت حبابؓ  بن منذر اور اوس کے حضرت سعدؓ  بن معاذ مقرر ہوئے۔ حضورﷺ رات بھر بیدار اور مصروف دعا رہے۔ صبح ہوئی تو لوگوں کو نماز کیلئے آواز دی۔ بعد نماز جہاد پر وعظ فرمایا۔ اس کے بعد آپﷺ نے صف آرائی شروع کی۔ دست مبارک میں ایک تیر تھا۔ اس کے اشارہ سے صفیں قائم کرتے تھے۔ اب دو صفیں آمنے سامنے مقابل تھیں۔ حق و باطل ، کفر و اسلام۔ 
یہ عجیب منظر تھا۔ اتنی بڑی دنیا میں توحید کی قسمت صرف چند جانوں پر منحصر تھی۔ صحیحین میں ہے کہ آنحضرتﷺ پر سخت خضوع کی حالت طاری تھی۔ دونوں ہاتھ پھیلا کر فرماتے تھے ’’خدایا! تو نے مجھ سے جو عدہ کیا ہے آج پورا کر ‘‘ محویت اور بے خودی کے عالم میں چادر کندھے سے گر گر پڑتی تھی اور آپﷺ کو خبر تک نہ ہوتی تھی۔ کبھی سجدہ میں گرتے تھے اور فرماتے تھے کہ ’’خدایا ! اگر یہ چند نفوس آج مٹ گئے تو پھر قیامت تک تو پوجا نہ جائے گا۔ ‘‘ 
قریش کی فوجیں اب بالکل قریب آ گئیں تاہم آپﷺ نے صحابہؓ کو پیش قدمی سے روکا اور فرمایا کہ جب دشمن پاس آ جائیں تو تیر سے روکو۔ یہ معرکہ ایثار و جان نثاری کا سب سے بڑا حیرت انگیز منظر تھا۔ دونوں فوجیں سامنے آئیں تو لوگوں کو نظر آیا کہ خود ان کے جگر کے ٹکڑے تلوار کے سامنے ہیں۔ حضرت ابو بکرؓ کے بیٹے (جواب تک کافر تھے) میدان جنگ میں بڑھے تو حضرت ابو بکرؓ تلوار کھینچ کر نکلے۔ عتبہ میدان میں آیا تو حضرت حذیفہؓ    (عتبہ کے فرزند) اس کے مقابلہ کو آئے۔ حضرت عمرؓ کے مقابلہ میں ان کے ماموں تھے۔ 
لڑائی کا آغاز یوں ہوا کہ سب سے پہلے عامر حضرمی جس کو بھائی کے خون کا دعویٰ تھا آگے بڑھا۔ مہجع ، حضرت عمرؓ کا غلام اس کے مقابلہ کو نکلا اور مارا گیا۔ عتبہ جو سردار لشکر تھا ابوجہل کے طعنہ سے سخت برہم تھا۔ سب سے پہلے وہی بھائی اور بیٹے کو لے کر میدان میں نکلا اور مبارز طلبی کی۔ حضرت عوفؓ۔ حضرت معاذؓ۔ حضرت عبداللہؓ  بن رواحہ مقابلہ کو نکلے۔ عتبہ نے نام پوچھا اور جب معلوم ہوا کہ انصار ہیں تو عتبہ نے کہا ہم کو تم سے غرض نہیں۔ آنحضرتﷺ کی طرف خطاب کر کے پکارا کہ محمدﷺ! یہ لوگ ہمارے جوڑ کے نہیں۔ آنحضرتﷺ کے اشارہ سے انصار ہٹ آئے اور حضرت حمزہؓ۔ حضرت علیؓ اور حضرت عبیدہؓ میدان میں آئے۔ جب انھوں نے نام و نسب بتائے تو عتبہ نے کہا کہ ہاں ! اب ہمارا جوڑ ہے ، عتبہ ، حضرت حمزہؓ سے اور ولید حضرت علیؓ سے مقابل ہوا اور دونوں مارے گئے لیکن عتبہ کے بھائی شیبہ نے حضرت عبیدہؓ کو زخمی کیا۔ حضرت علیؓ نے بڑھ کر شیبہ کو قتل کر دیا۔ سعید  بن العاص کا بیٹا عبیدہ سر سے پاؤں تک لوہے میں ڈوبا ہوا صف سے نکلا اور پکارا کہ میں ابو کرش ہوں۔ حضرت زبیرؓ اس کے مقابلہ کو نکلے اور چونکہ صرف اس کی آنکھیں نظر آتی تھیں تاک کر آنکھ میں برچھی ماری۔ وہ زمین پر گرا اور مرگیا۔ حضرت زبیرؓ کو اس معرکہ میں کئی کاری زخم آئے۔ اب عام حملہ شروع ہو گیا۔ مشرکین اپنے بل بوتے پر لڑ رہے تھے لیکن ادھر سرور  عالم ﷺ سر بہ سجدہ صرف خدا کی قوت کا سہارا ڈھونڈا رہے تھے۔ 
عفرا کے دو جوان بیٹے معوذ اور معاذ ، ابوجہل کی تلاش میں تھے۔ چنانچہ ان دونوں نے ابوجہل کو قتل کر دیا۔ حضرت عبد اللہؓ  بن مسعود اس کا سر کاٹ لائے اور آنحضرتﷺ کے قدموں میں ڈال دیا۔ آنحضرتﷺ کا بدترین دشمن امیہ  بن خلف بھی اس جنگ میں مارا گیا۔ بہرحال تائید الٰہی کی بدولت تین سو تیرہ مسلمانوں کو ایک ہزار کفار قریش کے مقابلہ میں کامیابی ہوئی۔ خاتمہ جنگ پر معلوم ہوا کہ مسلمانوں میں سے صرف (۱۴) مجاہدین نے شہادت پائی جن میں ۶ مہاجر اور باقی انصار تھے۔ نامور روساء قریش مارے گئے جن میں شیبہ۔ عتبہ۔ ابوجہل۔ ابوالبختری۔ زمعہ  بن الاسود۔ عاص  بن ہشام۔ عاص  بن ہشام۔ امیہ  بن خلف۔ منبہ  بن الحجاج شامل ہیں۔ تقریباً (۷۰) آدمی قتل ہوئے اور اسی قدر گرفتار ہوئے۔ 
مدینہ میں آ کر آنحضرتﷺ نے صحابہؓ سے مشورہ کیا کہ اسیران جنگ کے معاملہ میں کیا کیا جائے۔ حضرت ابو بکرؓ نے عرض کیا کہ فدیہ لے کر چھوڑ دیا جائے لیکن حضرت عمرؓ نے سب کے قتل کا مشورہ دیا۔ حضورﷺ نے حضرت ابو بکرؓ کی رائے کو پسند کیا اور فدیہ لے کر چھوڑ دیا۔ اسیران جنگ میں آنحضرت کے داماد ابوالعاص بھی تھے جن کے پاس فدیہ کی رقم نہ تھی۔ انھوں نے حضورﷺ کی صاحبزادی حضرت زینبؓ کو (جو ان کی زوجہ تھیں اور مکہ میں تھیں) کہلا بھیجا کہ فدیہ کی رقم بھیج دیں۔ حضرت زینبؓ کا جب نکاح ہوا تھا تو حضرت خدیجہؓ نے جہیز میں ان کو ایک قیمتی ہار دیا تھا۔ حضرت زینبؓ نے زر فدیہ کے ساتھ وہ ہار بھی گلہ سے اتار کر بھیج دیا۔ آنحضرتﷺ نے جب وہ ہار دیکھا تو پرانی یادیں تازہ ہو گئیں۔ آپﷺ نے بے اختیار رو پڑے اور صحابہؓ سے فرمایا کہ تمہاری مرضی ہو تو بیٹی کو ماں کی یادگار واپس کر دوں۔ سب نے تسلیم کر لیا اور وہ ہار واپس کر دیا گیا۔ بعد میں ابوالعاص مدینہ آ کر مسلمان ہو گئے۔ 
بہرحال اسیران جنگ سے چار چار ہزار درہم فدیہ لیا گیا۔ لیکن جو لوگ ناداری کی وجہ سے فدیہ ادا نہیں کر سکتے تھے وہ چھوڑ دیئے گئے۔ ان میں سے جو لکھنا جانتے تھے ان کو حکم ہوا کہ دس دس بچوں کو لکھنا سکھا دیں تو چھوڑ دیئے جائیں گے۔ حضرت زیدؓ  بن ثابت نے اسی طرح لکھنا سیکھا تھا۔ 
غزوۂ بدر حق و باطل کے درمیان پہلا معرکہ تھا۔ اس جنگ کے بعد اسلام کا بول بالا ہوا اور کفر کو ذلت نصیب ہوئی۔ اصحاب بدر کے درجات بہت بلند ہیں۔ غزوۂ بدر کا ذکر قرآن مجید میں سورہ ’’انفال ‘‘ میں آیا ہے۔ 

۶۔ غزوۂ بنوقینقاع 
مدینہ کے نواح میں یہود کے تین قبیلے آباد تھے۔ بنو قینقاع۔ ۲۔ بنو نضیر اور بنوقریظہ 
ان میں سب سے زیادہ جری اور بہادر بنو قنیقاع تھے اس لئے سب سے پہلے انہی نے اعلان جنگ کی جرات کی۔ گو حضورﷺ نے مدینہ آتے ہی اوس ، خزرج اور یہود سے ایک معاہدہ کر لیا تھا لیکن یہود نے جلد ہی اس معاہدہ کی خلاف ورزی شروع کر دی تھی۔ بدر سے واپسی کے صرف بیس دن بعد (شوال  ۲  ھ)ایک واقعہ پیش آیا جو اس غزوہ کا سبب بنا۔ ہوا یوں کہ ایک انصاری کی بیوی  مدینہ کے بازار میں ایک یہودی کی دوکان میں نقاب پوش آئیں۔ یہودیوں نے ان کی بے حرمتی کی۔ ایک مسلمان یہ دیکھ کر غیرت سے بے تاب ہو گیا اور اس نے یہودی کو مارا ڈالا۔ یہودیوں نے اس مسلمان کو قتل کر ڈالا۔ آنحضرتﷺ کو جب حالات معلوم ہوئے تو آپﷺ ان کے پاس تشریف لے گئے اور فرمایا کہ خدا سے ڈرو ، ایسا نہ ہو کہ تم پر بھی بدر والوں کی طرح عذاب آئے۔ بولے کہ ہم قریش نہیں ہیں ہم سے معاملہ پڑے گا تو دکھا دیں گے کہ لڑائی اس کا نام ہے۔ چونکہ ان کی طرف سے نقص عہد اور اعلان جنگ ہو گیا تھا مجبور ہو کر آنحضرتﷺ نے لڑائی کی۔ چنانچہ آپﷺ صحابہؓ کا ایک دستہ لے کر محلہ بنو قینقاع کی طرف بڑھے۔ مدینہ میں حضرت ابولبابہؓ  بن عبدالمنذر کو اپنا نائب مقرر کیا۔ علم حضرت حمزہؓ کے ہاتھ میں تھا۔ پندرہ روز کے محاصرہ کے بعد یہود اس بات پر راضی ہوئے کہ آنحضرتﷺ جو فیصلہ کریں گے ان کو منظور ہو گا۔ عبداللہ  بن ابی ان کا حلیف تھا۔ اس نے آنحضرتﷺ سے درخواست کی کہ وہ جلاوطن کر دیئے جائیں۔ غرض وہ اذرمات میں جو شام کے علاقہ میں ہے جلاوطن کر دیئے گئے۔ یہ سات سوا اشخاص تھے جن میں تین سو زرہ پوش تھے۔ 
 
۷۔ غزوۂ سویق 
ابوسفیان اب قریش کا رئیس تھا اور اس منصب کا سب سے بڑا فرض غزوۂ بدر کا انتقام لینا تھا۔ اس نے بدر سے مشرکین کی واپسی پر منت مانی تھی کہ جب تک مقتولان بدر کا انتقام نہ لے گا ، نہ غسل جنابت کرے گا اور نہ سر میں تیل ڈالے گا۔ چنانچہ وہ دو سو شتر سواروں کے ساتھ مدینہ کی طرف بڑھا۔ اسے معلوم تھا کہ یہود اس کی ہر طرح سے مدد کریں گے۔ اس لئے پہلے وہ بنو نضیر کے سردار حئی  بن اخطب کے پاس گیا لیکن اس نے دروازہ نہیں کھولا۔ مایوس ہو کر بنو نضیر کے ایک اور سردار سلام  بن مشکم کے پاس گیا جس کے پاس تجارتی خزانہ رہتا تھا۔ اس نے بڑے جوش سے استقبال کیا ، خوشگوار کھانے کھلائے ، شراب پلائی ، مدینہ کے مخفی راز بتائے۔ صبح کو ابوسفیان عریض پر حملہ آور ہوا جو مدینہ سے تین میل کے فاصلہ پر ہے۔ ایک انصاری کو جن کا نام سعدؓ  بن عمر و تھا قتل کیا۔ چند مکانات اور گھاس کے انبار جلا دے۔ ان باتوں سے اس کے نزدیک قسم پوری ہو گئی۔ آنحضرت کو خبر ہوئی تو آپﷺ نے تعاقب کیا اور ۵/ ذی الحجہ    ۲ ھ  کو (۸۰) صحابہ کے ہمراہ ابوسفیان کی تلاش میں نکلے لیکن وہ نہ ملا۔ ابوسفیان کے پاس رسد کا سامان صرف ستوتھا۔ گھبراہٹ میں ستوُّ کے بورے پھینکتا گیا جو مسلمانوں کو ہاتھ آئے۔ عربی میں ستُّو کو سویق کہتے ہیں اس لئے یہ غزوہ سویق کہلاتا ہے۔ حضورﷺ پانچ دن کے بعد واپس تشریف لائے۔ آپﷺ کے غیاب میں نیابت کے فرائض حضرت ابولبابہؓ  بن عبدالمنذر نے انجام دیئے۔ 
 
۸۔ غزوۂ قرقرۃ الکُدر 
حضورﷺ کو اطلاع ملی کہ عرب کے دو اہم قبیلے سُلَیم اور غطفان ، ارحفیہ کے قریب ایک موضع قرقرۃ الکدر میں جو مدینہ سے کوئی اسی (۸۰) میل دور تھا جمع ہو رہے ہیں اور شرارت پر آمادہ ہیں۔ آپﷺ دو سو صحابہ کے ہمراہ ۱۴۔ ۱۵ محرم   ۳  ھ  کو مدینہ سے روانہ ہوئے۔ علم حضرت علیؓ کے پاس تھا۔ حضرت عبداللہؓ  بن ام مکتوم کو مدینہ میں نائب مقرر کیا۔ آپﷺ تین چار روز کے بعد منزل پر جا پہنچے لیکن وہاں دشمن کا نشان تک نہ تھا۔ وہاں صرف ان کے اونٹ تھے جو صحرا میں چر ر رہے تھے اس لئے لڑائی کی نوبت نہیں آئی۔ آپﷺ نے فرمایا کہ یہی اونٹ ان کی سواریاں ہیں جن پر چڑھ کر وہ مدینہ پر حملہ کر سکتے ہیں۔ اس لئے انہیں ہانک کر لے چلو۔ چنانچہ وہ انھیں ہانک لائے۔ حضورﷺ نے بیت المال کے لئے ایک سو اونٹ رکھ کر باقی چار سو اونٹ ہمراہیوں میں بانٹ دیئے۔ 

۹۔ غزوۂ غطفان 
غزوۂ قرقرۃ الکدر سے کوئی دو ماہ بعد حضورﷺ کو اطلاع ملی کہ نجد کے دو قبیلے ثعلبہ اور محارب جو غطفان کی شاخیں تھیں ذُواَمر میں جمع ہو رہی ہیں۔ بنو محارب کے رئیس دعثور  بن حارث اس اجتماع کے قائد و محرک ہیں۔ چنانچہ آپ ۱۲ ربیع الاول ۳     ھ کو (۴۵۰) صحابہ کے ہمراہ مدینہ سے نکلے اور حضرت عثمانؓ  بن عفان کو بطور نائب چھوڑ گئے۔ جب ان قبائل کو آپﷺ کی آمد کا علم ہوا تو پہاڑوں میں بھاگ گئے۔ آپﷺ وہاں دن کے وقت ایک درخت کے نیچے آرام فرما رہے تھے  کہ دبے پاؤں دعثور وہاں جا پہنچا اور تلوار سونت کر حضورﷺ کے سرپر کھڑا ہو گیا اور بلند آواز سے کہنے لگا : بتا ائے محمدؐ! تجھے اب کون بجائے گا ؟ حضورﷺ نے بے ساختہ جواب دیا : اللہ۔ معاً جبریلؑ نے دعثور کے سینہ میں اس زور سے ہتڑ رسید کیا کہ اس کی تلوار گر گئی جسے حضورﷺ نے فوراً تھام لیا اور پوچھا۔ : بتا اب تجھے کون بجائے گا ؟ کہنے لگا ، کوئی نہیں اور ساتھ ہی کلمہ پڑھ کر اسلام لایا۔ حضورﷺ وہاں کچھ دیر ٹھہرے اور پھر کسی تصادم کے بغیر واپس چلے گئے۔ 

۱۰۔ غزوۂ بنو سُلَیم 
مدینہ سے کوئی ۵۰ ، ۶۰ میل جنوب مشرق میں ایک مقام فُرع کہلاتا تھا اور اس کے قریب ہی ایک اور موضع بحران کے نام سے مشہور تھا۔ حضورﷺ کو اطلاع ملی کہ بنو سُلَیم بُحران میں جمع ہو رہے ہیں۔ آپﷺ حضرت عبد اللہؓ  بن ام مکتوم کو نائب بنا کر  ۶/ جمادی الاول   ۳   ھ کو تین سو صحابہ کے ہمراہ روانہ ہوئے۔ دشمن آپﷺ کی آمد کی خبر پا کر منتشر ہو گئے۔ چنانچہ جنگ نہیں ہوئی اور آپﷺ ۱۶ جمادی الاول کو مدینہ لوٹ آئے۔ 

۱۱۔ غزوۂ اُحد 
بدر میں قریش کے ستر آدمی مارے گئے تھے جن میں اکثر قریش کے افسر تھے۔ اس بناء پر تمام اہلیان مکہ میں جوش انتقام پایا جاتا تھا۔ عرب میں جوش پھیلانے اور دلوں کو گرما نے کا سب سے بڑا ذریعہ شاعری تھا۔ قریش میں دو مشہور شاعر تھے۔ عمرو حجمی اور مسافع۔ عمرو حجمی غزوۂ بدر میں گرفتار ہو گیا تھا لیکن رسول اللہﷺ نے اقتضائے رحم سے اس کو رہا کر دیا تھا۔  قریش کی درخواست پر وہ اور مسافع مکہ سے نکلے اور تمام قبائل قریش میں اپنی آتش بیانی سے آگ لگا گئے۔ 
رسول اللہﷺ کے چچا حضرت عباسؓ گو اسلام لا چکے تھے لیکن اب تک مکہ ہی میں مقیم تھے۔ انھوں نے تمام حالات لکھ کر ایک تیز رو قاصد کے ذریعہ حضورﷺ کے پاس بھیجے اور قاصد کو تاکید کی کہ تین دن میں مدینہ پہنچ جائے۔ حضور اکرمﷺ کو یہ خبریں پہنچیں تو آپﷺ نے ۵ / شوال  ۳ ھ  کو دو خبر رساں جن کے نام انس اور مونس تھے خبر لانے کے لئے بھیجے انھوں نے آ کر اطلاع د دی کہ قریش کا لشکر مدینہ کے قریب آ گیا اور مدینہ کی چراگاہ     (عریض) کو ان کے گھوڑوں نے صاف کر دیا۔ آپﷺ نے حبابؓ  بن منذر کو بھیجا کہ فوج کی تعداد کی خبر لائیں۔ انھوں نے آ کر صحیح تخمینہ سے اطلاع دی۔ چونکہ شہر پر حملہ کا اندیشہ تھا ، ہر طرف پہرے بٹھا دئے گئے۔ حضرت سعدؓ  بن عبادہ اور حضرت سعدؓ  بن معاذ ہتھیار لگا کر تمام رات مسجد نبوی کے دروازہ پر پہرہ دیتے تھے۔ صبح کو آپﷺ نے صحابہ سے مشورہ کیا۔ مہاجرین کے عموماً اور انصار میں سے اکابر نے رائے دی کہ عورتیں باہر قلعہ میں بھیج دی جائیں اور شہر میں پناہ گزیں ہو کر مقابلہ کیا جائے۔ عبداللہ ابن اُبی سلول جواب تک کبھی شریک مشورہ نہیں کیا گیا تھا اس نے بھی یہی رائے دی لیکن ان نوخیز صحابہ نے جو جنگ بدر میں شریک نہ ہو سکے تھے اس بات پر اصرار کیا کہ شہر سے باہر نکل کر حملہ کیا جائے۔ آنحضرتﷺ گھر میں تشریف لے گئے اور زرہ پہن کر باہر تشریف لائے۔ اب لوگوں کو ندامت ہوئی کہ ہم نے رسول اللہﷺ کو خلاف مرضی نکلنے پر مجبور کیا۔ سب نے عرض کیا کہ ہم اپنی رائے سے باز آتے ہیں۔ ارشاد ہوا کہ پیغمبر کو زیبا نہیں کہ ہتھیار پہن کراتا ر دے۔ 
قریش بدھ کے دن مدینہ کے قریب پہنچے اور کوہ اُحد پر پڑاؤ ڈالا۔ آنحضرتﷺ جمعہ کے دن نماز جمعہ پڑھ کر ایک ہزار صحابہ کے ساتھ شہر سے نکلے۔ عبداللہ  بن اُبی تین سو کی جمعیت لے کر آیا تھا لیکن یہ کہہ کر واپس چلا گیا کہ محمد (ﷺ) نے میری رائے نہ مانی۔ آنحضرتﷺ کے ساتھ اب صرف سات سو صحابہ رہ گئے تھے۔ ان میں ایک سو زرہ پوش تھے۔ مدینہ سے نکل کر فوج کا جائزہ لیا گیا اور جو لوگ کم سن تھے واپس کر دیئے گئے۔ 
آنحضرتﷺ نے اُحد کو پشت پر رکھ کر صف آرائی کی۔ حضرت مصعبؓ  بن عمیر کو  عَلَم عنایت فرمایا۔ حضرت زبیرؓ  بن العوام رسالہ کے افسر مقرر ہوئے۔ حضرت حمزہؓ کو اس حصہ فوج کی کمان ملی جو زرہ پوش نہ تھے۔ پشت کی طرف احتمال تھا کہ دشمن ادھر سے آئیں اس لئے پچاس تیر اندازوں کا ایک دستہ متعین فرمایا اور حکم دیا کہ لڑائی فتح ہو جائے تاہم وہ جگہ سے نہ ہٹیں۔ حضرت عبداللہ  بن جبیرؓ ان تیر اندازوں کے افسر مقرر ہوئے۔ قریش کو بدر میں تجربہ ہو چکا تھا اس لئے انھوں نے نہایت ترتیب سے صف آرائی کی۔ میمنہ پر خالد بن ولید کو مقرر کیا۔ میسرہ عکرمہؓ کو دیا جو ابوجہل کے فرزند تھے۔ سواروں کا دستہ صفوان  بن امیہ کی کمان میں تھا  جو قریش کا مشہور رئیس تھا۔ تیر اندازوں کے دستے الگ تھے جن کا افسر عبداللہ  بن ابی ربیعہ تھا۔ طلحہ علمبردار تھا۔ ضرورت کے وقت کام آنے کے لئے دو سو گھوڑے رکھے گئے تھے۔ 
سب سے پہلے طبل جنگ کے بجائے خاتونانِ قریش دف پر اشعار پڑھتی ہوئی بڑھیں جن میں کشتگان بدر کا ماتم اور انتقام خون کے رجز تھے۔ ہند۔ ابوسفیان کی بیوی آگے آگے اور چودہ عورتیں ساتھ ساتھ تھیں۔ لڑائی کا آغاز اس طرح ہوا کہ ابوعامر جو مدینہ منورہ کا ایک مقبول عام شخص تھا اور مدینہ چھوڑ کر مکہ میں آباد ہو گیا تھا ڈیڑھ سو آدمیوں کے ساتھ میدان میں آیا۔ اسلام سے پہلے زہد اور پارسائی کی بناء پر تمام مدینہ اس کی عزت کرتا تھا۔ چونکہ اس کا خیال تھا کہ انصار جب اس کو دیکھیں گے تو رسول اللہﷺ کا ساتھ چھوڑ دیں  گے۔ میدان میں آ کر پکارا ’’مجھ کو پہچانتے ہو میں ابوعامر ہوں ‘‘ انصار نے کہا ’’ہاں او بد کار’‘   ! ہم تجھ کو پہچانتے ہیں ، خدا تیری آرزو بر نہ لائے ، ، قریش کا علم بردار طلحہ صف سے نکل کر پکارا ’’کیوں مسلمانو ! تم میں کوئی ہے کہ یا تو مجھ کو جلد دوزخ میں پہنچا دے یا خود میرے ہاتھوں بہشت میں پہنچ جائے ‘‘ حضرت علیؓ نے صف سے نکل کر کہا ’’میں ہوں ‘‘ یہ کہہ کر تلوار ماری اور طلحہ کی نعش زمین پر تھی۔ طلحہ کے بعد اس کے بھائی عثمان نے جس کے پیچھے پیچھے عورتیں اشعار پڑھتی آتی تھیں۔ علم ہاتھ میں لیا اور رجز پڑھتا ہوا حملہ آور ہوا۔ حضرت حمزہؓ مقابلہ کو نکلے اور شانہ پر تلوار ماری کہ کمر تک اتر آئی۔ ساتھ ہی ان کی زبان سے نکلا کہ ’’میں ساقی حجاج کا بیٹا ہوں ‘‘۔ 
اب عام جنگ شروع ہو گئی۔ حضرت حمزہؓ۔ حضرت علیؓ۔ حضرت ابودجانہؓ فوجوں کے دل میں گھسے اور صفوں کی صفیں صاف کر دیں حضرت ابودجانہؓ عرب کے مشہور پہلوان تھے۔ آنحضرت نے دست مبارک میں تلوار لے کر فرمایا ’’کون اس کا حق ادا کرتا ہے ؟ ‘‘ اس سعادت کے لئے دفعتاً بہت سے ہاتھ بڑھے لیکن یہ فخر حضرت ابودجانہؓ کے نصیب میں تھا۔ اس غیر متوقع عزت نے ان کو بادۂ شجاعت سے مست کر دیا۔ سر پر سرخ رومال باندھا اور اکڑتے تنتے ہوئے فوج سے نکلے۔ آنحضرتﷺ نے فرمایا کہ یہ چال خدا کو سخت ناپسند ہے۔ لیکن اس وقت پسند ہے۔ حضرت ابودجانہؓ فوجوں کو چیرتے لاشوں پر لاشے گراتے بڑھتے چلے جاتے تھے یہاں تک کہ ہند سامنے آ گئی اس کے سرپر تلوار رکھ کر اٹھا لی کہ رسول اللہﷺ کی تلوار اس قابل نہیں کہ عورت پر آزمائی جائے۔ حضرت حمزہؓ دو دستی تلوار مارے جاتے تھے اور جس طرف بڑھتے تھے صفیں کی صفیں صاف ہو جاتی تھیں۔ 
وحشی جو ایک حبشی غلام تھا اور جس سے جبیر بن مطعم اس کے آقاء نے وعدہ کیا تھا کہ اگر وہ حمزہؓ کو قتل کر دے تو آزاد کر دیا جائیگا۔ وہ حضرت حمزہؓ کی تاک میں تھا۔ حضرت حمزہؓ برابر آئے تو اس نے چھوٹا سا نیزہ جس کو ’’حربہ ‘‘ کہتے ہیں اور جو حبشیوں کا خاص ہتھیار ہے پھینک کر مارا جو ناف میں لگا اور باہر ہو گیا۔ حضرت حمزہؓ نے اس پر حملہ کرنا چاہا لیکن لڑکھڑا کر گر پڑے اور روح پر واز کر گئی۔ کفار کے عَلَم بردار لڑ لڑ کر قتل ہو جاتے تھے تاہم علم گرنے نہیں پاتا تھا۔ ایک کے گرنے سے پہلے دوسرا جانباز بڑھ کر عَلمَ ہاتھ میں لے لیتا۔ 
حضرت حنظلہؓ نے کفار کے سپہ سالار ابوسفیان پر حملہ کیا اور قریب تھا کہ ان کی تلوار ابوسفیان کا فیصلہ کر دے ، دفعتاً پہلو سے شداو بن الاسود جھپٹ کر ان کے وار کو روکا اور ان کو شہید کر دیا۔ تاہم لڑائی کا پلہّ مسلمانوں کی طرف تھا۔ علم برداروں کے قتل اور حضرت علیؓ اور حضرت ابودجانہؓ کے بے پناہ حملوں سے فوج کے پاؤں اکھڑ گئے۔ بہادر نازنینیں جو رجز سے دلوں کو ابھار رہی تھیں بدحواسی کے ساتھ پیچھے ہٹیں اور مطلع صاف ہو گیا۔ لیکن ساتھ ہی مسلمانوں نے لوٹ مار شروع کر دی۔ یہ دیکھ کر تیر انداز جو پشت پر مقرر تھے وہ بھی غنیمت کی طرف جھکے۔ حضرت عبداللہؓ  بن جبیر نے بہت روکا لیکن وہ رک نہ سکے۔ تیر اندازوں کی جگہ خالی دیکھ کر خالد نے عقب سے حملہ کیا۔ عبداللہؓ  بن جبیر چند جانبازوں کے ساتھ جم کر لڑے لیکن سب کے سب شہید ہوئے۔ اب راستہ صاف تھا۔ خالد نے سواروں کے دستہ کے ساتھ نہایت بے جگری سے حملہ کیا۔ لوگ لوٹنے میں مصروف تھے۔ مڑ کر دیکھا تو تلواریں برس رہی تھیں۔ بدحواسی کے عالم میں دونوں فوجیں اس طرح باہم مل گئیں کہ خود مسلمان مسلمانوں کے ہاتھ سے مارے گئے۔ حضرت مصعبؓ  بن عمیر جو آنحضرتﷺ سے صورت میں مشابہ اور علم بردار تھے ابن قمیہ نے ان کو شہید کر دیا اور غل مچ گیا کہ آنحضرتﷺ نے شہادت پائی۔ اس آواز سے عام بدحواسی چھا گئی۔ بڑے بڑے دلیروں کے پاؤں اکھڑ گئے۔ بدحواسی میں اگلی صفیں پچھلی صفوں پر ٹوٹ پڑیں اور دوست دشمن کی تمیز نہ رہی۔ 
جاں نثار ان خاص برابر لڑتے جاتے تھے لیکن نگاہیں سرور عالمﷺکو ڈھونڈتی تھیں۔ سب سے پہلے حضرت کعبؓ  بن مالک کی نظر پڑی۔ حضرت کعبؓ نے پہچان کر کہا ’’مسلمانو ! رسول اللہﷺ زندہ ہیں ‘‘ یہ سن کر ہر طرف سے جاں نثار ٹوٹ پڑے۔ کفار نے اب ہر طرف سے ہٹ کر اسی رخ پر زور دیا۔ عبداللہ  بن قمیہ جو عرب کا مشہور بہادر تھا صفوں کو چیرتا پھاڑتا آنحضرتﷺ کے قریب پہنچا اور چہرہ مبارک پر تلوار ماری اس کے صدمہ سے مغفر کی دو کڑیاں چہرہ مبارک میں چبھ کر رہ گئیں۔ چاروں طرف سے تلواریں اور تیر برس رہے تھے۔ یہ دیکھ کر جاں نثاروں نے آپﷺ کو دائرہ میں لے لیا۔ ابودجانہؓ جھک کر سپر بن گئے۔ اب جو تیر آتے تھے ان کی پیٹھ پر آتے تھے حضرت طلحہؓ نے تلواروں کو ہاتھ پر روکا۔ ایک ہاتھ کٹ کر گرپڑا۔ حضرت سعدؓ  بن ابی وقاص بھی مشہور تیر انداز تھے اور اس وقت آپﷺ کے رکاب میں حاضر تھے۔ آنحضرتﷺ نے اپنا ترکش ان کے آگے ڈال دیا اور فرمایا ’’تم پر میرے ماں باپ قربان تیر مارتے جاؤ’‘۔ اسی حالت میں آپﷺ کی زبان سے یہ نکلا۔ ’’وہ قوم کیا فلاح پا سکتی ہے جو اپنے پیغمبر کو زخمی کرتی ہے ‘‘ بارگاہ خداوندی میں یہ الفاظ پسند نہ آئے اور یہ آیت اتری۔ 
لَیَس لَکَ مِن الامرشیُ 
تم کو اس معاملہ میں کچھ اختیار نہیں 
آپﷺ کی وفات کی خبر مدینہ میں پہنچی تو حضرت فاطمہؓ نے آ کر دیکھا کہ ابھی تک چہرہ مبارک سے خون جاری ہے۔ حضرت علیؓ سپر میں پانی بھر لائے۔ حضرت فاطمہؓ دھوتی تھیں لیکن خون نہیں تھمتا تھا۔ بالآخر چٹائی کا ایک ٹکڑا جلایا اور زخم پر رکھ دیا۔ خون فوراً تھم گیا۔ 
ابوسفیان سامنے کی پہاڑی پر چڑھ کر پکارا کہ یہاں محمدﷺ ہیں۔ آپﷺ نے حکم دیا ، کوئی جواب نہ دے۔ 
ابوسفیان نے حضرت ابو بکرؓ اور حضرت عمرؓ کا نام لے کر پکارا اور جب کچھ آواز نہ آئی تو پکار کر بولا ، سب مارے گئے ، حضرت عمرؓ سے ضبط نہ ہو سکا ، بول اٹھے ’’او دشمن خدا ! ہم سب زندہ ہیں ‘‘۔ ابوسفیان نے کہا : اے ہبل تو اونچا رہ۔ صحابہ نے آنحضرتﷺ کے حکم سے کہا  ’’خدا اونچا اور بڑا ہے ‘‘۔ ابوسفیان نے کہا ’’ہمارے پاس عُزّیٰ ہے تمہارے پاس نہیں ‘‘ صحابہؓ نے کہا ’’خدا ہمارا آقا ہے تمہارا کوئی نہیں ‘‘۔ 
خاتونان قریش نے انتقام بدر کے جوش میں مسلمانوں کی لاشوں سے بھی بدلہ لیا۔ ان کے ناک کان کاٹ لئے۔ ہند۔ (ابوسفیان کی بیوی) نے ان کا ہار بنایا اور گلہ میں ڈالا۔ حضرت حمزہؓ کی لاش پر گئی اور ان کا پیٹ چاک کر کے کلیجہ نکالا اور چبا گئی لیکن گلہ سے اتر نہ سکا۔ اس لئے اگل دینا پڑا۔ ہند فتح مکہ میں ایمان لائی۔ 
مسلمانوں کے ستر (۷۰) آدمی مارے گئے جن میں زیادہ تر انصار تھے۔ اتنا کپڑا بھی نہ تھا کہ پردہ پوشی ہو سکی۔ شہداء بے غسل اسی طرح خون میں لتھڑے ہوئے دو دو ملا کر ایک قبر میں دفن کئے گئے جس کو قرآن زیادہ یاد ہوتا اس کو مقدم کیا جاتا۔ ان شہداء پر نماز جنازہ بھی اس وقت نہیں پڑھی گئی۔ 
آنحضرتﷺ مدینہ میں تشریف لائے تو تمام مدینہ ماتم کدہ تھا جس طرف سے گزرتے تھے گھروں سے ماتم کی آوازیں آتی تھیں۔ آپﷺ کو رنج ہوا کہ سب عزیز و اقارب ماتم داری کا فرض ادا کر رہے ہیں لیکن حمزہؓ کا کوئی نوحہ خواں نہیں ہے۔ رِقّت کے جوش میں آپﷺ کی زبان سے بے اختیار نکلا۔ ’’لیکن حمزہؓ کا کوئی رونے والا نہیں ‘‘۔ انصار نے یہ الفاظ سنے تو تڑپ اٹھے سب نے جا کر اپنی بیویوں کو حکم دیا کہ دولت کدہ پر جا کر حضرت حمزہؓ کا ماتم کرو۔ حضورﷺ نے دیکھا تو دروازہ پر پردہ نشینان انصار کی بھیڑ تھی اور حضرت حمزہؓ کا ماتم بلند تھا۔ آپﷺ نے ان کے حق میں دعائے خیر کی اور فرمایا ، تمہاری ہمدردی کا شکر گذار ہوں لیکن مردوں پر نوحہ کرنا جائز نہیں۔ یہ رسم اسی دن سے بند کر دی گئی اور فرمایا گیا کہ آج سے کسی مردہ پہ نوحہ نہ کیا جائے۔ یہ بھی بعد کو ارشاد ہوا کہ اس طرح ماتم کرنا مسلمان کی شان نہیں۔ قرآن مجید میں سورہ آل عمران میں غزوۂ اُحد کا مفصل ذکر  موجود ہے۔ 
 
۱۲۔ غزوۂ حمراء الاسد 
حمراء الاسد ، مدینہ سے آٹھ میل کے فاصلہ پر ایک جگہ ہے جہاں جنگ اُحد سے واپسی کے بعد دشمن جمع ہو گئے تھے۔ حضور اکرمﷺ اُحد میں زخمی ہو چکے تھے۔ اس کے باوجود آپﷺ ۸/ شوال کو تھکے ماندے مجاہدین کے ساتھ ہی دشمن کے تعاقب میں روانہ ہو گئے۔ مقصد یہ تھا کہ وہ پلٹ کر مدینہ پر حملہ نہ کر دے۔ اس مہم میں قتال کی نوبت نہیں آئی اور آپﷺ حمراء الاسد میں تین روز قیام کے بعد ۱۳/ شوال کو مدینہ لوٹ آئے۔ 

۱۳۔ غزوۂ بنو نضیر 
حضرت عمر و  بن امیہ نے قبیلہ عامر کے دو آدمی قتل کر دیئے تھے اور جن کا خوں بہا اب  تک واجب الاد ا تھا۔ اور جس کا ایک حصہ معاہدہ کی رو سے یہود بنو نضیر پر واجب الادا تھا۔ اس کے مطالبہ کے لئے آنحضرتﷺ بنو نضیر کے پاس تشریف لئے گئے۔ انھوں نے قبول کیا لیکن درپردہ یہ سازش کی ایک شخص چپکے سے بالا خانہ پر چڑھ کر آنحضرتﷺ پر پتھر گرا دے۔ اتفاق سے اس وقت آپﷺ بالا خانہ کی دیوار کے سایہ میں کھڑے تھے۔ عمرو  بن حجاش ایک یہودی اس ارادہ سے کوٹھے پر چڑھا۔ آپﷺ کو اس کے ارادہ کا حال معلوم ہو گیا اور آپﷺ فوراً مدینہ واپس چلے آئے۔ 
بہت پہلے قریش نے بنو نضیر کو کہلا بھیجا تھا کہ محمدﷺ کو قتل کر دو ورنہ ہم خود آ کر تمہارا  استیصال کر دیں گے۔ بنو نضیر پہلے سے اسلام کے دشمن تھے۔ قریش کے پیغام نے ان کو اور زیادہ آمادہ کیا۔ بنو نضیر نے آنحضرتﷺ کے پاس پیغام بھیجا کہ آپ تیس آدمیوں کو لے کر آئیں ، ہم بھی اپنے احبار کو لائیں گے۔ آپﷺ کا کلام سن کر اگر ہمارے احبار آپﷺ کی تصدیق کریں گے تو ہم کو بھی کچھ عذر نہ ہو گا۔ چونکہ وہ بغاوت کی تیاری کر چکے تھے آپﷺ نے کہلا بھیجا کہ جب تک تم معاہدہ نہ لکھ دو میں تم پر اعتماد نہیں کر سکتا لیکن وہ اس پر راضی نہ ہوئے۔ آپﷺ یہود بنو قریظہ کے پاس تشریف لے گئے اور ان سے تجدید معاہدہ کی درخواست کی۔ انھوں نے تعمیل کی۔ بنو نضیر کے لئے یہ نظیر موجود تھی کہ ان کے برادران دینی نے معاہدہ لکھ دیا ہے لیکن وہ کسی طرح معاہدہ کرنے پر راضی نہ ہوئے۔ بالآخر انھوں نے آنحضرتﷺ کی خدمت میں پیغام بھیجا کہ آپﷺ تین آدمی لے کر آئین ، ہم بھی تین عالم ساتھ لاتے ہیں۔ یہ علماء اگر آپﷺ پر ایمان لائیں گے تو ہم بھی لائیں گے۔ آپﷺ نے منظور فرمایا لیکن راہ میں آپﷺ کو ایک صحیح ذریعہ سے معلوم ہوا کہ یہود تلوار باندھ کر تیار ہیں کہ جب آپﷺ تشریف لائیں تو آپﷺ کو قتل کر دیں۔ 
بنو نضیر کی سرکشی کے مختلف اسباب تھے وہ نہایت مضبوط قلعوں میں پناہ گزین تھے جن کا فتح کرنا آسان نہ تھا۔ اس کے علاوہ عبد اللہؓ  بن ابی نے کہلا بھیجا تھا کہ اطاعت نہ کرنا ، بنو قریظہ تمہارا ساتھ دیں گے اور میں دو ہزار آدمی لے کر تمہاری اعانت کروں گا۔ لیکن بنو نضیر کے تمام خیالات غلط نکلے۔ بنو قریظہ نے ان کا ساتھ نہیں دیا اور منافق علانیہ اسلام کے مقابلہ میں آ نہیں سکتے تھے۔ آنحضرتﷺ نے پندرہ دن تک محاصرہ کیا۔ قلعہ کے گرد جو ان کے نخلستان تھے ان کے چند درخت کٹوا دے۔ سہیلی نے روض الانف میں لکھا ہے کہ سب نخلستان نہیں کاٹا گیا بلکہ صرف لینتہ جو ایک خاص قسم کا کھجور ہے اور عرب کی عام خوراک نہیں ہے اس کے درخت کٹوا دے گئے۔ قرآن مجید میں بھی اس کا ذکر ہے۔ 
’’تم نے لینۃ کے جو درخت کٹوا دیئے اور جس قدر قائم رہنے دئے سب خدا کے حکم سے تھا کہ خدا فاسقوں کو رسوا کرے ‘‘ (سورۂ حشر :۱۰) 
ممکن ہے کہ درختوں کے جھنڈ سے کمیں گاہ کا کام لیا جاتا ہو اس لئے وہ صاف کرا دیئے گئے کہ محاصرہ میں کوئی چیز حائل نہ ہو۔ بالآخر بنو نضیر اس شرط پر راضی ہوئے کہ جس قدر مال و اسباب اونٹوں پر لے جا سکیں لے جائیں اور مدینہ سے باہر نکل جائیں۔ چنانچہ سب گھروں کو چھوڑ کر نکل گئے۔ وہاں لوگوں نے ان کا اس قدر احترام کیا کہ خیبر کا رئیس تسلیم کر لیا۔ بنو نضیر اگرچہ وطن چھوڑ کر نکلے لیکن اس شان سے نکلے کہ جشن کا دھوکا ہوتا تھا۔ اونٹوں پر سوار تھے۔ ساتھ ساتھ باجا بجتا تھا۔ مطربہ عورتیں دف بجاتی اور گاتی تھیں۔ عروہ  بن الورد عبسی مشہور شاعر کی بیوی کو یہود نے خرید لیا تھا۔ وہ بھی ساتھ ساتھ تھی۔ اہل مدینہ کا بیان ہے کہ اس سر و سامان کی سواری کبھی ان کی نظر سے نہیں گزری تھی۔ ہتھیاروں کا ذخیرہ جو ان لوگوں نے چھوڑا اس میں پچاس زر ہیں ، پچاس خود ، اور تین سو چالیس تلواریں تھیں۔ ان کے جانے کے بعد یہ جھگڑا پیش آیا کہ انصار کی اولاد جنھوں نے یہودی مذہب اختیار کر لیا تھا اور یہودی ان کو اتحاد مذہب کی وجہ سے ساتھ لئے جاتے تھے ، انصار نے ان کو روک لیا کہ ہم ان کو جانے نہ دیں گے۔ اس پر قرآن مجید کی یہ آیت اتری۔ لاَاِکراہ فیِ الدّین۔ مذہب میں زبردستی نہیں ہے۔ اس غزوۂ کے دوران مدینہ میں نیابت کے فرائض حضرت عبد اللہؓ  بن ام مکتوم نے انجام دیئے۔ 
۱۴۔ غزوۂ بدرالموعد 
اس غزوہ کو بدر الموعد یا وعدہ کا مقابلہ کہا جاتا ہے اس لئے کہ جنگ  اُحد کے خاتمہ پر ابوسفیان نے بلند آواز سے کہا تھا کہ اگلے سال تمہارا ہمارا مقابلہ میدان بدر میں ہو گا۔ چونکہ آپﷺ نے اس چیلنج کو منظور کر لیا تھا اس لئے آپﷺ یکم ذیقعدہ ۴ ھ  کو حضرت عبداللہؓ  بن رواحہ کو بطور نائب چھوڑ کر پندرہ سو صحابہ اور دس گھوڑوں کے ساتھ بدر کی طرف روانہ ہو گئے۔ ابوسفیان بھی دو ہزار ہمراہیوں کے ساتھ وہاں پہنچ گیا لیکن اسے حملہ کرنے کی ہمت نہ ہوئی اور واپس چلا گیا۔ ایک اور روایت یہ ہے کہ مکہ سے روانہ ہونے کے بعد وہ ہمت ہار کرمرّالظہران سے ہی لوٹ گیا۔ حضورﷺ آٹھ روز انتظار کر کے ۱۲ / یا ۱۲ ذیقعدہ کو مدینہ لوٹ آئے۔ 

۱۵۔ غزوۂ ذات الرقاع 
حضورﷺ کو اطلاع ملی کہ نجد میں غطفان کے دو قبیلے ثعلبہ اور انمار مدینہ پر حملہ کے لئے جمع ہو رہے ہیں۔ آپﷺ حضرت عثمانﷺ  بن عفان کو اپنا نائب مقرر کر کے چارسو  (یا سات سو) صحابہؓ کے ساتھ محرم ۵ھ   میں ذات الرقاع کے علاقہ کی طرف روانہ ہو گئے۔ چار روز بعد وہاں پہنچے اور ایک ایسے میدان میں ڈیرے ڈالے جس کے چاروں طرف سرخ،  سفید اور سیاہ رنگ کی پہاڑیاں تھیں اور یوں نظر آتا تھا گویا رنگ برنگ کپڑے دھوپ میں لٹکے ہوئے ہیں۔ قبائل منتشر ہو گئے۔ اور حضورﷺ لڑے بغیر چند روز قیام کے بعد ۲۵/ محرم کو مدینہ لوٹ آئے۔ 

۱۶۔ غزوۂ دومۃ الجندل 
دومۃ الجندل کا قصبہ مدینہ سے پانچ سو میل شمال میں اس تجارتی شاہراہ کے قریب واقع تھا جو یمن سے شام تک جاتی تھی۔ وہاں کے قبائل مدینہ کے تجارتی قافلوں کے لئے خطرہ گئے تھے اور دومۃ الجندل کا نصرانی والی اکیدر مسلمانوں کے تجارتی قافلوں کو متواتر    پریشان کر رہا تھا۔ اس لئے حضورﷺ اُن کی سرکوبی کیلئے ۲۳ ۔ ۲۴/ ربیع الاول  ۵  ھ  کو ایک ہزار صحابہ کے ساتھ نکلے۔ حضرت سباعؓ  بن عرفطہ کو اپنا نائب مقرر کیا اور پندرہ دن کے بعد دومہ پہنچے۔ دشمن کے علاقہ میں پہنچے تو کوئی مقابلہ پر نہ آیا۔ چند اونٹ ہاتھ لگے۔ چند روز قیام کے بعد ۲۰ / ربیع الاخر کو مدینہ واپس پہنچ گئے۔ 
 
۱۷۔ غزوۂ مریسیع یانبی مصطلق 
خزاعہ ایک قبیلہ تھا جو قریش کا حلیف اور ہم عہد تھا۔ خزاعہ کا ایک خاندان بنو مصطلق کہلاتا تھا۔ وہ مقام مریسیع میں جو مدینہ سے ۹ منزل ہے آباد تھا۔ اس خاندان کا رئیس حارث  بن ابی ضرار تھا۔ اس نے قریش کے اشارہ سے یا خود مدینہ پر حملہ کی تیاریاں شروع کیں۔ آنحضرتﷺ کو خبر ہوئی تو مزید تحقیقات کے لئے حضرت زیدؓ  بن خصیب کو بھیجا۔ انھوں نے واپس آ کر خبر کی تصدیق کی۔ آپﷺ نے صحابہؓ کو تیاری کا حکم دیا۔ ۲۰ شعبان کو فوجیں مدینہ سے روانہ ہوئیں۔ حضرت زیدؓ  بن حارث کو مدینہ میں اپنا نائب مقرر کیا۔ مریسیع میں خبر پہنچی کہ حارث کی جمعیت منتشر ہو گئی اور وہ خود بھی کسی طرف نکل گیا لیکن مریسیع میں جو لوگ آباد تھے انھوں نے صف آرائی کی اور دیر تک جم کر تیر برساتے رہے۔ مسلمانوں نے دفعتاً ایک ساتھ حملہ کیا تو ان کے پاؤں اکھڑ گئے۔ دس آدمی مارے گئے اور باقی گرفتار ہوئے جن کی تعداد تقریباً (۶۰۰) تھی۔ غنیمت میں دو ہزار اونٹ اور چار پانچ ہزار بکریاں ہاتھ آئیں۔ 
اس جنگ کی ایک خصوصیت یہ ہے کہ غنیمت کے لالچ میں بہت سے منافقین بھی فوج میں داخل ہو گئے تھے۔ لڑائی میں جو لوگ گرفتار ہوئے ان میں حضرت جویریہؓ بھی تھیں جو قبیلہ بنی مصطلق کے رئیس حارث  بن ابی ضرار کی بیٹی تھیں۔ ابن اسحاق کی روایت ہے جو بعض حدیث کی کتابوں میں بھی ہے کہ تمام اسیران جنگ لونڈی غلام بنا کر تقسیم کر دیئے گئے۔ حضرت جویریہؓ ، حضرت ثابتؓ  بن قیس کے حصہ میں آئیں۔ انھوں نے حضرت ثابتؓ سے درخواست کی کہ مکاتبت کر لو یعنی مجھ سے کچھ روپیہ لے کر چھوڑ دو۔ حضرت ثابتؓ نے منظور کیا۔ حضرت جویریہؓ کے پاس روپیہ نہ تھا۔ چاہا کہ لوگوں سے مانگ کر یہ رقم ادا کریں۔ آنحضرتﷺ کے پاس بھی گئیں۔ آپﷺ نے فرمایا : اگر اس سے بہتر برتاؤ تمہارے ساتھ کیا جائے تو قبول کرو گی ؟ انھوں نے پوچھا وہ کیا ہے ؟ آپﷺ نے فرمایا ، تمہاری طرف سے میں روپیہ ادا کر دوں اور تم کو اپنی زوجیت میں لے لوں۔ حضرت جویریہؓ نے کہا ، میں نے منظور کیا ، آپؐ نے تنہا وہ رقم ادا کر دی اور ان سے شادی کر لی۔ یہ ابن اسحٰق کی روایت ہے جو ابن ہشام اور ابوداؤد دونوں میں موجود ہے لیکن دوسرے طریق روایت میں اس سے زیادہ واضح بیان مذکور ہے۔ وہ یہ ہے کہ حضرت جویریہؓ کا باپ حارث رئیس عرب تھا۔ حضرت جویریہؓ جب گرفتار ہوئیں تو حارث ، آنحضرتﷺ کی خدمت میں آیا اور کہا کہ میری بیٹی کنیز نہیں  بن سکتی۔ میری شان اس سے بالاتر ہے۔ آپﷺ اس کو آزاد کر دیں۔ آپ نے فرمایا کہ کیا یہ بہتر  نہ ہو گا کہ خود جویریہؓ کی مرضی پر چھوڑ دیا جائے۔ حارث نے جا کر جویریہؓ سے کہا کہ محمدﷺ نے تیری مرضی پر رکھا ، دیکھنا مجھ کو رسوا نہ کرنا۔ انھوں نے کہا : میں رسول اللہﷺ کی خدمت میں رہنا پسند کرتی ہوں۔ آپﷺ نے حضرت ثابتؓ  بن قیس کو بلایا۔ وہ بھی راضی ہو گئے۔ چنانچہ آنحضرتﷺ نے ان سے شادی کر لی۔ 
آنحضرتﷺ اس قبیلہ کے ساتھ دشمنی میں اضافہ نہیں چاہتے تھے بلکہ وہ بنو مصطلق کے دل جیتنا چاہتے تھے چنانچہ آپﷺ نے قبیلہ کے سردار کی بیٹی سے شادی کر لی۔ اس طرح اس کے تمام رشتہ دار حضورﷺ کے رشتہ دار  بن گئے۔ یہ چرچا جب پھیلا تو لوگوں نے قبیلہ بنی مصطلق کے تمام لونڈی غلاموں کو اس بناء پر آزاد کر دیا کہ آنحضرت نے ان سے رشتہ قائم کر لیا ہے۔ چنانچہ جب بنی مصطلق کے بچے اور عورتیں رہا ہو کر واپس پہنچے تو انھوں نے حضورﷺ کی داستان مردوں کو سنائی تو بنی مصطلق کے مرد مدینہ آئے اور اسلام قبول کرنے کا اعلان کر دیا۔ بعد میں یہ قبیلہ اسلام کا زبردست حلیف ثابت ہوا۔ 
 
۱۸۔ غزوۂ احزاب (خندق) 
بنو نضیر مدینہ سے نکل کر خیبر پہنچے تو انھوں نے ایک عظیم الشان سازش شروع کی۔ ان کے روساء میں سے سلام  بن ابی الحقیق ، حئی  بن اخطب ، کنانہ  بن الربیع وغیرہ مکہ معظمہ گئے اور قریش سے مل کر کہا کہ اگر وہ ان کا ساتھ دیں تو اسلام کا استیصال کر دیا جا سکتا ہے۔ قریش اس کے لئے ہمیشہ تیار تھے۔ قریش کو آمادہ کر کے یہ لوگ قبیلہ غطفان  کے پاس گئے اور ان کو لالچ دیا کہ خیبر کا نصف محاصل ان کو ہمیشہ دیا کریں گے۔ وہ فوراً تیار ہو گئے۔ بنو اسد ، غطفان کے حلیف تھے۔ غطفان والوں نے ان کو لکھا کہ تم بھی فوجیں لے کر آؤ۔ قبیلہ بنو سلیم سے قریش کی قرابت تھی۔ اس لئے انھوں نے بھی ساتھ دیا۔ بنو سعد کا قبیلہ یہود کا حلیف تھا۔ اس بناء پر یہود نے ان کو بھی آمادہ کیا۔ غرض تمام قبائل عرب سے لشکر گراں تیار ہو کر مدینہ کی طرف بڑھا جس کی تعداد دس ہزار تھی۔ 
یہ لشکر تین مستقل فوجوں میں تقسیم تھا۔ غطفان کی فوجیں عینیہ  بن حصن فزاری کی کمان میں تھیں جو عرب کا مشہور سردار تھا۔ بنو اسد طلیحہ کی افسری میں تھے اور ابوسفیان  بن حرب سپہ سالار کل تھا۔ 
آنحضرتﷺ نے یہ خبریں سنیں تو صحابہؓ سے مشورہ کیا۔ حضرت سلمانؓ فارسی ایرانی ہونے کی وجہ سے خندق کے طریقہ سے واقف تھے۔ انھوں نے رائے دی کہ کھلے میدان میں نکل کر مقابلہ کرنا مصلحت نہیں۔ ایک محفوظ مقام میں لشکر جمع کیا جائے اور ایک خندق کھود لی جائے۔ تمام لوگوں نے اس رائے کو پسند کیا۔ مدینہ میں تین جانب مکانات اور نخلستان کا سلسلہ تھا جو شہر پناہ کا کام دیتا تھا۔ صرف شامی رخ کھلا ہوا تھا۔ 
آنحضرتﷺ نے تین ہزار صحابہ کے ساتھ شہر سے باہر نکل کر اس مقام میں خندق کی تیاریاں شروع کیں ذی قعدہ  ۵  ھ   کی ۸ تاریخ تھی۔ آنحضرتﷺ نے حدود قائم کئے۔ داغ بیل ڈال کر دس دس آدمیوں پر دس دس گز زمین تقسیم کی۔ خندق کی گہرائی پانچ گز رکھی گئی۔ بیس دن میں تین ہزار مبارک ہاتھوں سے انجام پائی۔ پتھر کھودتے کھودتے اتفاقاً ایک سخت چٹان آ گئی۔ کسی کی ضرب کام نہیں دیتی تھی۔ رسول اللہﷺ تشریف لائے تین دن کا فاقہ تھا اور پیٹ پر پتھر بندھا ہوا تھا۔ آپﷺ نے دست مبارک سے پھاؤڑا مارا تو چٹان ایک تودہ خاک تھی۔ 
سَلع کی پہاڑی کو پشت پر رکھ کر صف آرائی کی گئی۔ مستورات شہر کے محفوظ قلعوں میں بھیج دی گئیں اور چونکہ بنو قریظہ کے حملہ کا اندیشہ تھا اس لئے حضرت سلمہؓ  بن اسلم (۲۰۰) آدمیوں کے ساتھ متعین کئے گئے کہ ادھر سے حملہ نہ ہونے پائے۔ 
بنو قریظہ کے یہود اب تک الگ تھے لیکن بنو نضیر نے ان کو ملا لینے کی کوشش کی۔ حئی بنی اخطب (حضرت صفیہؓ کا باپ) خود قریظہ کے سردار کعب  بن اسد کے پاس گیا۔ اس نے ملنے سے انکار کیا۔ حئی نے کہا ’’میں فوجوں کا دریائے بے کراں لایا ہوں ‘‘۔ قریش اور تمام عرب امنڈ آیا ہے اور ہر ایک محمدﷺ کے خون کا پیاسا ہے۔ یہ موقع ہاتھ سے جانے دینے کے قابل نہیں۔ اب اسلام کا خاتمہ ہے ‘‘۔ کعب اب بھی راضی نہ تھا۔ اس نے کہا ’’میں نے محمدﷺ کو ہمیشہ صادق الوعد پایا ، ان سے عہد شکنی کرنا خلاف مروت ہے ‘‘ لیکن حئی کا جادو رائیگاں نہیں جا سکتا تھا۔ آنحضرتﷺ کو یہ حال معلوم ہوا تو تحقیق اور اتمام صحت کے لئے حضرت سعدؓ  بن معاذ اور حضرت سعدؓ  بن عبادہ کو بھیجا اور فرمایا کہ  اگر درحقیقت بنو قریظہ نے معاہدہ توڑ دیا ہے تو وہاں سے آ کر اس خبر کو مبہم لفظوں میں بیان کرنا کہ لوگوں میں بے دلی نہ پھیلنے پائے۔ دونوں صاحبوں نے بنو قریظہ کو معاہدہ یاد دلایا تو انھوں نے کہا ’’ہم نہیں جانتے محمدﷺ کون ہیں اور معاہدہ کیا چیز ہے ؟ ‘‘ غرض بنو قریظہ نے اس بے شمار فوج  میں اور اضافہ کر دیا۔ قریش ، یہود اور قبائل عرب کی دس ہزار فوج تین حصوں میں تقسیم ہو کر مدینہ کی تین طرف اس زور و شور سے حملہ آور ہوئیں کہ مدینہ کی زمین دہل گئی۔ 
مسلمانوں کی فوج میں منافقوں کی تعداد بھی شامل تھی جو بظاہر مسلمانوں کے ساتھ تھے لیکن موسم کی سختی ، رسد کی قلت ، متواتر فاقے ، راتوں کی بے خوابی ، بے شمار فوجوں کا ہجوم ایسے واقعات تھے جنھوں نے ان کا پردہ فاش کر دیا۔ آنحضرتﷺ کے پاس جا کر اجازت مانگنی شروع کی کہ ہمارے گھر محفوظ نہیں ، ہم کو شہر میں واپس جانے کی اجازت دی جائے لیکن جانثاران اسلام نے حضورﷺ کا ساتھ نہ چھوڑا۔ تقریباً ایک مہینہ تک اس سختی سے محاصرہ رہا کہ آنحضرتﷺ اور صحابہؓ پر تین تین فاقے گزر گئے۔ ایک دفعہ آنحضرتﷺ نے لوگوں سے خطاب کر کے فرمایا کہ کوئی ہے جو باہر نکل کر محاصرین کی خبر لائے۔ تین دفعہ آپﷺ نے یہ الفاظ فرمائے لیکن حضرت زبیرؓ کے سواء اور کوئی صدا نہیں آئی۔ آنحضرتﷺ نے اس موقع پر حضرت زبیرؓ کو حواری کا لقب دیا۔ 
محاصرین نے ایک طرف خندق کا محاصرہ کر رکھا تھا تو دوسری طرف اس غرض سے مدینہ پر حملہ کرنا چاہا کہ آنحضرتﷺ اور صحابہؓ کے اہل و عیال یہیں قلعوں میں پناہ گزیں تھے۔ محاصرین خندق کو عبور نہیں کر سکتے تھے اس لئے دور سے تیر اور پتھر برساتے تھے۔ آنحضرتﷺ نے خندق کے مختلف حصوں پر فوجیں تقسیم کر دی تھیں جو محاصرین کے حملوں کا مقابلہ کرتی تھیں ایک حصہ خود آپﷺ کے اہتمام میں تھا۔ محاصرہ کی سختی دیکھ کر آپ کو خیال ہوا کہ ایسا نہ ہو کہ انصار ہمت ہار جائیں۔ اس لئے آپﷺ نے غطفان سے اس شرط پر معاہدہ کرنا چاہا کہ مدینہ کی پیداوار کا ایک ثلث ان کو دے دیا جائے۔ حضرت سعدؓ  بن عبادہ اور حضرت سعدؓ  بن معاذ کو جو رؤسائے انصار تھے بلا کر مشورہ کیا۔ دونوں نے عرض کیا کہ اگر یہ خدا کا حکم ہے تو انکار کی مجال نہیں لیکن اگر رائے ہے تو یہ عرض ہے کہ کفر کی حالت میں بھی کوئی شخص ہم سے خراج مانگنے کی جرات نہ کر سکا اور اب تو اسلام نے ہمارا پایہ بہت بلند کر دیا ہے۔ یہ استقلال دیکھ کر آپﷺ کو اطمینان ہوا۔ حضرت سعدؓ نے معاہدہ کا کاغذ ہاتھ میں لے کر تمام عبادت مٹا دی اور کہا کہ ان لوگوں سے جو  بن آئے کر دکھائیں۔ 
مشرکین کی طرف سے حملہ کا یہ انتظام کیا گیا تھا کہ قریش کے مشہور جنرل یعنی ابوسفیان ، خالد  بن ولید ، عمرو  بن العاص ضرار  بن الخطاب ، جبیرہ کا ایک ایک دن مقرر ہوا۔ ہر جنرل اپنی باری کے دن پوری فوج کو لے کر لڑتا تھا۔ خندق کو عبور نہیں کر سکتے تھے لیکن خندق کا عرض چونکہ زیادہ نہ تھا اس لئے باہر سے پتھرا اور تیر برساتے تھے چونکہ اس طریقہ میں کامیابی نہیں ہوئی اس لئے قرار پایا کہ اب عام حملہ کیا جائے۔ تمام فوجیں یکجا ہوئیں قبائل کے تمام سردار آگے آگے تھے۔ خندق ایک جگہ سے اتفاقاً کم عریض تھی۔ یہ موقع حملہ کیلئے انتخاب کیا گیا۔ عرب کے مشہور بہادروں یعنی ضرار ، جبیرہ ، نوفل ، عمرو بن عبدود نے خندق کے اس کنارے سے گھوڑوں کو مہمیز کیا تو اس پار تھے۔ ان میں سب سے زیادہ مشہور عمرو بن عبدود تھا۔ وہ ایک ہزار سوار کے برابر مانا جاتا تھا۔ جنگ بدر میں زخمی ہو کر واپس چلا گیا تھا اور قسم کھائی تھی کہ جب تک انتقام نہ لوں گا بالوں میں تیل نہ ڈالوں گا۔ اس وقت اس کی عمر نوے برس کی تھی تاہم سب سے پہلے وہی آگے بڑھا اور عرب کے دستور کے مطابق پکارا کہ مقابلہ کو کون آتا ہے ؟ حضرت علیؓ آگے بڑھے۔ دونوں میں مقابلہ ہوا جس میں عمرو  بن عبدود مارا گیا۔ عمرو کے بعد ضرار اور جبیر نے حملہ کیا لیکن حضرت علیؓ نے انہیں پیچھے ہٹنے پر مجبور کیا۔ 
حملہ کا یہ دن بہت سخت تھا۔ تمام دن لڑائی رہی۔ کفار ہر طرف تیر اور پتھر برسا رہے تھے اور ایک دم کے لئے بارش تھمنے نہ پاتی تھی۔ یہی دن ہے جس کا ذکر اکثر احادیث میں ہے کہ آنحضرتﷺ کی متصل چار نمازیں قضاء ہوئیں ، مسلسل تیر اندازی اور سنگباری سے جگہ سے ہٹانا ممکن تھا۔ 
محاصرہ کو جس قدر طول ہوتا جاتا تھا محاصرہ کرنے والے ہمت ہارتے جاتے تھے۔ دس ہزار آدمیوں کور سد پہنچانا آسان کام نہ تھا پھر باوجود سردی کے موسم کے اس زور کی ہوا چلی کہ طوفان آ گیا۔ خیموں کی طنابیں اکھڑ گئیں۔ کھانے کے دیگچے چولہوں سے الٹ جاتے تھے۔ اس واقعہ نے فوجوں سے بڑھ کر کام دیا۔ اسی بناء پر قرآن مجید نے اس باد صرصر کو عسکر الٰہی سے تعبیر کیا ہے :۔ 
’’مسلمانو  !  خدا کے اس احسان کو یاد کر و جبکہ تم پر فوجیں آ پڑیں تو ہم نے ان پر آندھی بھیجی اور فوجیں بھیجیں جو تم کو دکھائی نہیں دیتی تھیں ‘‘۔ (احزاب :۲) 
بہرحال موسم کی سختی ، محاصرہ کا امتداد ، آندھی کا زور ، رسد کی قلت ، یہود کی علیحدگی یہ تمام اسباب ایسے جمع ہو گئے تھے کہ قریش کے پایہ ثبات اب ٹھہر نہیں سکتے تھے ابوسفیان نے فوج سے کہا ’’رسد ختم ہو چکی ، موسم کا یہ حال ہے ، یہود نے ساتھ چھوڑ دیا ، اب محاصرہ بیکار ہے۔ یہ کہہ کر واپسی کا طبل بجانے کا حکم دیا۔ غطفان بھی اس کے ساتھ روانہ ہو گئے۔ بنو قریظہ محاصرہ چھوڑ کر اپنے قلعوں میں چلے آئے اور مدینہ کا افق  ۲۰ ، ۲۲ دن تک غبار آلود رہ کر صاف ہو گیا۔ 
اس معرکہ میں مسلمانوں کی فوج کا جانی نقصان کم ہوا لیکن انصار کا سب سے بڑا بازو ٹوٹ گیا یعنی حضرت سعدؓ  بن معاذ جو قبیلہ اوس کے سردار تھے زخمی ہوئے۔ بنو قریظہ کے خاتمہ کے بعد انھوں نے وفات پائی۔ 
۱۹۔ غزوۂ بنو قریظہ 
ہجرت کر کے مدینہ آنے کے بعد آنحضرتﷺ نے یہود کے ساتھ معاہدہ کیا تھا اور ان کو جان و مال و مذہب ہر چیز میں امن و آزادی بخشی لیکن جب قریش نے ان کو معاہدہ شکنی پر آمادہ کیا تو وہ تیار ہو گئے۔ آنحضرتﷺ نے ان سے تجدید معاہدہ کرنا چاہا۔ بنو نضیر نے انکار کیا اور جلاوطن کر دئے گئے لیکن بنو قریظہ نے نئے سرے سے معاہدہ کر لیا ، چنانچہ ان کو امن دے دیا گیا۔ 
بنو نضیر جب جلاوطن ہوئے تو ان کے رئیس اعظم حئی  بن اخطب ، ابورافع ، سلام  بن ابی الحقیق خیبر میں جا کر آباد ہوئے۔ جنگ احزاب ان ہی کی کوششوں کا نتیجہ تھا۔ قبائل عرب میں دورہ کر کے تمام ملک میں آگ لگا دی اور قریش کے ساتھ مل کر مدینہ پر حملہ آور ہوئے۔ اس وقت تک بنو قریظہ معاہدہ پر قائم تھے لیکن حئی  بن اخطب نے ان کو بہکا کر توڑ لیا اور ان سے وعدہ کیا کہ خدانخواستہ اگر قریش حملہ سے دستبردار ہو کر چلے گئے تو میں خیبر چھوڑ کر یہیں آ رہوں گا۔ چنانچہ اس نے یہ عہد وفا کیا۔ قریظہ نے احزاب میں علانیہ شرکت کی اور شکست کھا کر ہٹ آئے تو اسلام کے سب سے بڑے دشمن حئی  بن اخطب کو ساتھ لائے۔ اب اس کے سواء کوئی چارہ نہ تھا کہ ان کا آخری فیصلہ کیا جائے۔ 
آنحضرتﷺ نے غزوہ احزاب سے واپسی پر حکم دیا کہ ابھی مسلمان ہتھیار نہ کھولیں اور قریظہ کی طرف بڑھیں۔ قریظہ اگر صلح و آتشی سے پیش آتے تو قابل اطمینان تصفیہ کے بعد ان کو امن دیا جاتا لیکن وہ مقابلہ کا فیصلہ کر چکے تھے۔ فوج سے آگے بڑھ کر جب حضرت علیؓ ان کے قلعوں کے پاس پہنچے تو انھوں نے علانیہ آنحضرتﷺ کو (نعوذ باللہ) گالیاں دیں۔ غرض ان کا محاصرہ کیا گیا۔ تقریباً ایک مہینہ بعد انھوں نے درخواست پیش کی کہ حضرت سعدؓ  بن معاذ جو فیصلہ کریں ان کو منظور ہے۔ حضرت سعدؓ  بن معاذ اور ان کا قبیلہ اوس ، قریظہ کا حلیف اور ہم عہد تھا۔ عرب میں یہ تعلق ہم نسبی سے بڑھ کر تھا۔ آنحضرتﷺ نے ان کی درخواست منظور کی۔ 
قرآن مجید میں جب تک کوئی خاص حکم نہیں آتا تھا آنحضرتﷺ تو رات کے احکام کی پابندی فرماتے تھے۔ چنانچہ اکثر مسائل مثلاً قبلہ ، نماز ، رجم ، قصاص بالمثل وغیرہ میں جب تک خاص وحی نہیں آئی آپﷺ نے تورات ہی کی پابندی فرمائی۔ حضرت سعدؓ نے جو فیصلہ کیا یعنی یہ کہ لڑنے والے قتل کئے جائیں ، عورتیں اور بچے قید ہوں ، مال و اسباب غنیمت قرار دے دیا جائے تو رات کے مطابق تھا۔ تورات کتاب تثنیہ اصحاح ۲۰ آیت ۱۰ میں ہے :
’’جب کسی شہر پر حملہ کرنے کے لئے تو جائے تو پہلے صلح کا پیغام دے۔ اگر وہ صلح تسلیم کر لیں اور تیرے لئے دروازے کھول دیں تو جتنے لوگ وہاں موجود ہوں سب تیرے غلام ہو جائیں گے لیکن اگر وہ صلح نہ کریں تو تو ان کا محاصرہ کر اور جب تیرا خدا تجھ کو ان پر قبضہ دلا دے تو جس قدر مرد ہوں سب کو قتل کر دے۔ باقی بچے ، عورتیں ، جانور اور جو چیزیں شہر میں موجود ہوں سب تیرے لئے مال غنیمت ہوں گے ‘‘۔ 
احادیث میں مذکور ہے کہ حضرت سعدؓ نے جب یہ فیصلہ کیا تو آنحضرتﷺ نے فرمایا کہ تم نے یہ آسمانی فیصلہ کیا۔ یہ اسی تورات کے حکم کی طرف اشارہ تھا۔ یہودیوں کو جب یہ حکم سنایا گیا تو جو فقرے ان کی زبان سے نکلے اس سے بھی ثابت ہوتا ہے کہ وہ خود بھی اسی فیصلہ کو حکم الٰہی کے موافق سمجھتے تھے۔ 
یہ بھی ملحوظ رکھنا چاہئے کہ عرب میں مخالفت کا معاہدہ اخوت حقیقی کے برابر تھا۔ بنو قریظہ انصار کے حلیف تھے اور اسی بناء پر تمام انصار (اوس) نے ان کی نہایت الحاح کے ساتھ سفارش کی۔ حضرت سعدؓ  بن معاذ اوس کے سردار تھے اور دراصل معاہدہ کے وہی ذمہ دار تھے۔ وہ سخت کشمکش میں تھے ، ان کے حلیفوں کی موت و حیات کا مسئلہ تھا جن کی حمایت پر کل انصار (اوس) مصر تھے لیکن حضرت سعدؓ  بن معاذ اس فیصلہ کے سواء اور کیا کر سکتے تھے۔ 
مقتولین کی تعداد ارباب سیر نے (۶۰۰) سے زائد بیان کی ہے لیکن صحاح میں      (۴۰۰) ہے۔ ان میں صرف ایک عورت تھی اور وہ اس قصاص میں ماری گئی  کہ اس نے قلعہ پر سے ایک پتھر گرا کر ایک مسلمان کو قتل کیا تھا۔ 
بنو قریظہ کے قیدیوں میں سے ایک یہودی خاتون جن کا نام ریحانہ تھا ان کی نسبت حکم دیا گیا کہ الگ کر لی جائیں اور پھر چند روز کے بعد ان کو حرم میں داخل کر لیا۔ واقدی نے بہ تصریح بیان کیا ہے کہ آنحضرتﷺ نے ان سے نکاح کیا تھا اس لئے وہ کنیز نہیں بلکہ زوجہ محترمہ تھیں۔ 

۲۰۔ غزوہ بنو لحیان 
بنو لحیان ، قبیلہ ہذیل کی ایک شاخ تھی جو مدینہ کے جنوب مشرق میں آباد تھی۔ غزوہ بنو قریظہ کے بعد دو مہینے ہی گزرے تھے کہ بنو لحیان نے دہو کے سے دس صحابہ کو تعلیم اسلام کے لئے بلوایا اور انہیں شہید کر دیا۔ اس غداری کی سزاء دینے کے لئے آنحضرتﷺ ، حضرت عبداللہؓ  بن ام مکتوم کو اپنا نائب مقرر کر کے دوسو صحابہ اور بیس گھوڑوں کے ساتھ ربیع الاول   ۶ھ    میں مدینہ سے نکلے۔ دشمن نے آپﷺ کی آمد کی اطلاع پا کر راہ فرار اختیار کی۔ دو دن تک تلاش جاری رہی مگر کوئی ہاتھ نہ آیا۔ پھر آپﷺ قریش کو مرعوب کرنے کی غرض سے چند روز عسقان کے نواح میں فروکش رہے۔ ۱۴/ ربیع الاول کو واپس تشریف لائے۔ 

۲۱۔ غزوۂ ذی قرد یا غابہ 
غزوۂ ذی قرد کو غزوۂ غابہ بھی کہتے  ہیں۔ غابہ ایک چراگاہ کا نام ہے جو اندازاً مدینہ سے بارہ میل کے فاصلہ پر واقع تھی اور جس میں حضورﷺ کی اونٹنیاں چرتی تھیں۔ ایک رات بنو غطفان کی ایک شاخ فزارہ کے سردار عنسیہ  بن حصین نے چالیس سواروں کے ساتھ غابہ پر حملہ کیا اور بیس اونٹنیاں ہانک کر لے گیا۔ ساتھ ہی حضرت ابوذرؓ غفاری کے فرزند کو جو اسی چراگاہ میں رہتے تھے قتل کر ڈالا۔ حضورﷺ کو اطلاع ملی تو پانچ سو  یا   (سات سو) کی جمعیت لے کران کا پیچھا کئے۔ اس دوران حملہ آور بھاگ چکے تھے۔ آپﷺ ایک شب و روز ذی قرد کے چشمہ پر قیام فرما کر ۲۱ / ربیع الاول  ۶ ھ  کو واپس لوٹ آئے۔ اس واقعہ میں دو مسلمان شہید اور ایک کافر ہلاک ہوا۔ 
 
۲۲۔ غزوۂ (صلح) حدیبیہ 
مکہ معظمہ سے ایک منزل کے فاصلہ پر ایک کنواں ہے جس کو حدیبیہ کہتے ہیں۔ گاؤں بھی اسی کنوئیں کے نام سے مشہور ہو گیا۔ چونکہ معاہدہ صلح یہیں لکھا گیا اس لئے یہ غزوہ صلح حدیبیہ کے نام سے مشہور ہے۔ 
تاریخ اسلام میں یہ واقعہ نہایت اہم یعنی اسلام کی تمام آئندہ کامیابیوں کا دیباچہ ہے اور اسی بناء پر باوجود اس کے کہ وہ صرف ایک صلح کا معاہدہ تھا اور صلح بھی بظاہر مغلو بہ تھی تاہم اللہ تعالیٰ نے قرآن مجید میں اس کو فتح کا لقب دیا ہے۔ 
مہاجرین کو مکہ کی یاد اکثر ستایا کرتی تھی۔ اکثر مہاجرین جان بچا کر نکل آئے تھے لیکن خاندان اور بال بچے وہیں رہ گئے تھے۔ آنحضرتﷺ نے بہ غرض ادائی عمرہ مکہ معظمہ کا ارادہ کیا اور اس غرض سے کہ قریش کو کوئی اور احتمال نہ ہو عمرہ کا احرام باندھا اور قربانی کے اونٹ ساتھ لئے۔ یہ بھی حکم دیا کہ کوئی شخص ہتھیار باندھ کر نہ آئے۔ صرف تلوار جو عرب میں سفر کا ضروری آلہ سمجھی جاتی تھی پاس رکھ لی جائے۔ اس میں بھی یہ شرط ہے کہ نیام میں بند ہو۔    (۱۴۰۰) مہاجرین و انصار اس سفر میں ہمرکاب تھے۔ مقام ذوا لحلیفہ میں پہنچ کر قربانی کی ابتدائی رسمیں ادا کی گئیں۔ احتیاط کے طور پر قبیلہ خزاعہ کا ایک شخص جس کے اسلام لانے کا حال قریش کو معلوم نہ تھا پہلے بھیج دیا گیا کہ قریش کے ارادہ کی خبر لائے۔ جب قافلہ عسفان کے قریب پہنچا اس نے آ کر خبر دی کہ قریش نے تمام قبائل کو یکجا کر کے کہہ دیا ہے کہ محمدﷺ مکہ میں کبھی نہیں آ سکتے۔ غرض قریش نے بڑے زور و شور کے ساتھ مقابلہ کی تیاری کی۔ قبائل متحدہ کے پاس پیغام بھیجا۔ وہ ایک بڑی فوج لے کر آئے۔ مکہ سے باہر مقام بلدح پر فوجیں جمع ہوئیں۔ خالد  بن ولید جو اب تک اسلام نہیں لائے تھے دو سو سوار لے کر جن  میں ابوجہل کا بیٹا عکرمہ بھی تھا مقدمۃ  الجیش کے طور پر آگے بڑھے اور غمیم تک پہنچ گئے جو رابغ اور حجفہ کے درمیان ہے۔ 
آنحضرتﷺ نے فرمایا کہ قریش خالد کی سر کردگی میں مقام غمیم تک آ گئے ہیں اس لئے کترا کر داہنی طرف سے چلو۔ فوج اسلام جب غمیم کے قریب پہنچ گئی تو خالد کو گھوڑوں کی گرد اڑتی نظر آئی۔ وہ گھوڑا اڑاتے ہوئے گئے اور قریش کو خبر کی کہ لشکر اسلام غمیم تک آ گیا۔ آنحضرت آگے بڑھے اور حدیبیہ میں پہنچ کر مقام کیا۔ جہاں پانی کی قلت تھی۔ ایک کنواں تھا وہ پہلی ہی آمد میں خالی ہو گیا لیکن اعجاز نبوی سے اس میں اس قدر پانی آ گیا کہ سب سیراب ہو گئے۔ 
قبیلہ خزاعہ نے اب تک اسلام قبول نہیں کیا تھا لیکن اسلام کے حلیف اور راز دار تھے۔ قریش اور عام کفار جو منصوبے اسلام کے خلاف کیا کرتے تھے وہ ہمیشہ آنحضرتﷺ کو اس سے مطلع کر دیا کرتے تھے۔ اس قبیلہ کے رئیس عظم بدیل  بن ورقا تھے (فتح مکہ کے موقع پر اسلام لائے) ان کو آنحضرتﷺ کا تشریف لانا معلوم ہوا تو چند آدمی ساتھ لے کر بارگاہ نبوی میں حاضر ہوئے اور عرض کیا کہ قریش کی فوجوں کا سیلاب آ رہا ہے ، وہ آپﷺ کو کعبہ میں نہ جانے دیں گے۔ آنحضرتﷺ نے فرمایا کہ قریش سے جا کر کہہ دو کہ ہم عمرہ کی غرض سے آئے ہیں ، لڑنا مقصود نہیں جنگ نے قریش کی حالت زار کر دی ہے اور ان کو سخت نقصان پہنچایا ہے۔ ان کے لئے بہتر ہے کہ ایک مدت معین کے لئے معاہدہ صلح کر لیں اور مجھ کو عرب کے ہاتھ میں چھوڑ دیں۔ اس پر بھی اگر وہ راضی نہیں تو اس خدا کی قسم جس کے ہاتھ میں میری جان ہے ، میں یہاں تک لڑوں گا کہ میری گردن الگ ہو جائے اور خدا کو جو فیصلہ کرنا ہو کر دے۔ بدیل نے جا کر قریش سے کہا کہ محمدﷺ کے پاس سے پیغام لے کر آتا ہوں ، اجازت دو تو کہوں اور پھر آنحضرتﷺ کی شرطیں پیش کیں۔ عروہ  بن مسعود ثقفی نے اُٹھ کر کہا : کیوں قریش ! کیا میں تمہارا باپ اور تم میرے بچے نہیں۔ بولے ، ہاں ! عروہ نے کہا ، میری نسبت تم کو بدگمانی تو نہیں۔ سب نے کہا ، نہیں۔ عروہ نے کہا۔ اچھا تو مجھ کو اجازت دو کہ میں خود جا کر معاملہ طئے کروں۔ محمدﷺ نے معقول شرطیں پیش کی ہیں۔ غرض آنحضرتﷺ کی خدمت میں آئے ، قریش کا پیغام سنایا اور کہا محمدﷺ ! فرض کرو کہ تم نے قریش کا استیصال کر دیاتو کیا اس کی اور بھی کوئی مثال ہے کہ کسی نے اپنی قوم کو خود برباد کر دیا ہو۔ اس کے سواء اگر لڑائی کا رخ بدلا تو تمہارے ساتھ یہ جو بھیڑ ہے گرد کی طرح اُڑ جائے گی۔ حضرت ابو بکرؓ کو اس بدگمان پر اس قدر غصہ آیا کہ گالی دے کر کہا کہ کیا ہم محمدﷺ کو چھوڑ کر بھاگ جائیں گے۔ عروہ نے آنحضرتﷺ سے پوچھا کہ یہ کون ہیں ، آپﷺ نے فرمایا ، ابو بکرؓ۔ عروہ نے کہا ، میں ان کی سخت کلامی کا جواب دیتا لیکن ان کا ایک احسان میری گردن پر ہے۔ جس کا بدلہ ابھی تک میں ادا نہیں کر سکا۔ 
عروہ آنحضرتﷺ سے بے تکلفانہ نہ گفتگو کر رہا تھا اور جیسا کہ عرب کا قاعدہ ہے کہ بات کرتے کرتے مخاطب کی داڑھی پکڑ لیتے ہیں وہ ریش مبارک پر بار بار ہاتھ ڈالتا تھا۔ حضرت مغیرہؓ  بن شعبہ جو ہتھیار لگائے آنحضرتﷺ کی پشت پر کھڑے تھے اس جرات کو گوار نہ کر سکے۔ عروہ سے کہا ’’اپنا ہاتھ ہٹا لے ورنہ یہ ہاتھ بڑھ کر واپس نہ جا سکے گا۔ عروہ نے آنحضرتﷺ کے ساتھ صحابہ کی حیرت انگیز عقیدت کا جو منظر دیکھا اس نے اس کے دل پر عجب اثر کیا۔ قریش سے جا کر کہا کہ میں نے قیصر و کسریٰ و نجاشی کے دربار دیکھے ہیں مگر یہ عقیدت اور وارفتگی کہیں نہیں دیکھی۔ حضرت محمدﷺ بات کرتے ہیں تو سناٹا چھا جاتا ہے۔ کوئی شخص ان کی طرف نظر بھر کر نہیں دیکھ سکتا۔ وہ وضو کرتے ہیں تو جو پانی گرتا ہے اس پر خلقت ٹوٹ پڑتی ہے۔ بلغم یا تھوک گرتا ہے تو عقیدت کیش ہاتھوں ہاتھ لیتے ہیں اور چہرہ اور ہاتھوں پر مل لیتے ہیں۔ 
چونکہ معاملہ ناتمام رہ گیا آنحضرتﷺ نے حضرت خراش  بن امیہ کو قریش کے پاس بھیجا لیکن قریش نے ان کی سواری کے اونٹ کو جو خاص رسول اللہﷺ کی سواری کا تھا مار ڈالا اور خود ان پر بھی یہی گزرنے والی تھی لیکن قبائل متحدہ کے لوگوں نے بچا لیا اور وہ کسی طرح جان بچا کر چلے آئے۔ اب قریش نے ایک دستہ بھیجا کہ مسلمانوں پر حملہ آور ہو لیکن یہ لوگ گرفتار کر لئے گئے۔ گو یہ سخت شرارت تھی لیکن آپﷺ نے عفو و درگزر سے کام لیا اور سب کو چھوڑ دیا اور معافی دے دی۔ 
بالآخر آپ نے گفتگوئے صلح کے لئے حضرت عمرؓ کا انتخاب کیا لیکن انھوں نے معذرت کی۔ آپﷺ نے حضرت عثمانؓ کو بھیجا۔ وہ اپنے ایک عزیز ابان  بن سعید کی حمایت میں مکہ گئے اور آنحضرتﷺ کا پیغام سنایا۔ قریش نے ان کو نظر بند کر لیا لیکن عام طور پر یہ خبر مشہور ہو گئی کہ وہ قتل کر ڈالے گئے۔ یہ خبر آنحضرت کو پہنچی تو آپﷺ نے فرمایا کہ عثمانؓ کے خون کا قصاص لینا فرض ہے۔ یہ کہہ کر آپﷺ نے ایک ببول کے درخت کے نیچے بیٹھ کر صحابہ سے جان نثاری کی بیعت لی۔ تمام صحابہ نے جن میں مرد و زن دونوں شامل تھے ولولہ انگیز جوش کے ساتھ دست مبارک پر جاں نثاری کا عہد کیا۔ یہ تاریخ اسلام کا ایک مہتمم بالشان واقعہ ہے۔ اس واقعہ کا نام بیعت الرضوان ہے۔ سورہ فتح میں اس واقعہ کا اور درخت کا ذکر ہے۔ 
قریش نے سہیل  بن عمرو کو سفیر بنا کر بھیجا۔ وہ نہایت فصیح و بلیغ مقرر تھے۔ چنانچہ لوگوں نے ان کو خطیب قریش کا خطاب دیا تھا۔ قریش نے ان سے کہہ دیا ، صلح صرف اس شرط پر ہو سکتی ہے کہ کہ محمدﷺ اس سال واپس چلے جائیں۔ سہیل ، آنحضرتﷺ کی خدمت میں حاضر ہوئے اور دیر تک صلح کی شرائط پر گفتگو رہی۔ بالآخر چند شرطوں پر اتفاق ہو اور آنحضرتﷺ نے حضرت علیؓ کو بلا کر حکم دیا کہ معاہدہ کے الفاظ قلمبند کریں۔ حضرت علیؓ نے عنوان پر بسم اللہ الرحمن الرحیم لکھا۔ عرب کا یہ قدیم طریقہ تھا کہ خطوط کی ابتداء میں       با سمک اللھم لکھتے تھے۔ ، بسم اللہ الرحمن الرحیم سے وہ آشنا نہ تھے۔ اس بناء پر سہیل  بن عمر و نے کہا کہ بسم اللہ الرحمن الرحیم کی بجائے وہی قدیم الفاظ لکھے جائیں۔ آنحضرتﷺ نے منظور فرمایا۔ آگے کا فقرہ تھا۔ یہ وہ  معاہدہ ہے جو محمد رسول اللہﷺ نے تسلیم کیا۔ سہیل نے کہا ، اگر ہم آپﷺ کو پیغمبر ہی تسلیم کرتے تو پھر جھگڑا کیا تھا۔ آپﷺ صرف اپنا اور اپنے باپ کا نام لکھوائیں۔ اس لئے آپﷺ نے صرف اپنا اور اپنے والد کا نام لکھوایا۔ شرائط صلح یہ تھیں :
۱۔ مسلمان اس سال واپس چلے جائیں 
۲۔ اگلے سال آئیں اور صرف تین دن قیام کر کے چلے جائیں۔ 
۳۔ ہتھیار لگا کر نہ آئیں۔ صرف تلوار ساتھ لائیں ، وہ نیا م میں اور نیام  بھی تھیلا وغیرہ میں۔ 
۳۔ مکہ میں جو مسلمان پہلے سے مقیم ہیں ان میں سے کسی کو اپنے ساتھ نہ لائیں اور مسلمانوں میں سے کوئی مکہ میں رہ جانا چاہئے تو اس کو نہ روکیں۔ 
۵۔ کافروں یا مسلمانوں میں سے کوئی شخص اگر مدینہ جائے تو واپس کر دیا جائے گا لیکن اگر مسلمان مکہ میں جائے تو واپس نہیں کیا جائے گا۔ 
۶۔ قبائل عرب کو اختیار ہو گا کہ فریقین میں سے جس کے ساتھ چاہیں معاہدہ میں شریک ہو جائیں۔ 
 اس معاہدہ صلح کے بعد آنحضرتﷺ نے حکم دیا کہ لوگ یہیں قربانی کریں لیکن لوگ اس قدر دل شکستہ تھے کہ ایک شخص  بھی نہ اٹھا۔ تین دفعہ بار بار کہنے پر بھی ایک شخص آمادہ نہ ہوا۔ اس لئے آپﷺ گھر میں تشریف لے گئے۔ حضرت ام سلمہؓ جو ساتھ تھیں ان سے مشورہ کیا اور باہر آ کر آپﷺ نے خود قربانی کی اور بال منڈائے۔ جب لوگوں کو یقین ہو گیا کہ اس فیصلہ میں تبدیلی نہیں ہو سکتی تو سب نے قربانیاں کیں اور احرام اتارا۔ صلح کے بعد آپﷺ نے تین دن تک حدیبیہ میں قیام فرمایا۔ پھر روانہ ہوئے تو راہ میں یہ سورت اتری۔ 
ہم نے تجھ کو کھلی ہوئی فتح عنایت کی (سورۂ فتح۔ ۱) 
تمام مسلمان جس چیز کو شکست سمجھتے تھے خدا نے اس کو فتح کہا۔ چنانچہ نتائج مابعد نے اس راز سر بستہ کی عقدہ کشائی کی۔ اب تک مسلمان اور کفار ملتے جلتے نہ تھے۔ اب صلح کی وجہ سے آمد و رفت شروع ہوئی۔ خاندان اور تجارتی تعلقات کی وجہ سے کفار مدینہ میں آتے۔ مہینوں قیام کرتے اور مسلمانوں سے ملتے جلتے تھے۔ باتوں باتوں میں اسلامی مسائل کا تذکرہ آتا رہتا تھا۔ اس سے خود بخود کفار کے دل اسلام کی طرف کھینچے آتے تھے۔ مورخین کا بیان ہے کہ اس معاہدہ صلح سے لیکر فتح مکہ تک اس قدر کثرت سے لوگ اسلام لائے کہ کبھی نہیں لائے تھے۔ حضرت خالدؓ  بن ولید (فاتح شام) اور حضرت عمرو  بن العاص (فاتح مصر) کا اسلام بھی اسی زمانہ کی یاد گار ہے۔ 

۲۳۔ غزوۂ خیبر 
خیبر غالباً عبرانی لفظ ہے جس کے معنی قلعہ کے ہیں۔ یہ مقام مدینہ منورہ سے آٹھ منزل یا ۲۰۰ میل کے فاصلہ پر ہے۔ وہ نخلستان جس کے کنارے پر خیبر آباد ہے نہایت زرخیز ہے۔ یہاں یہود نے نہایت مضبوط متعدد قلعے بنا لئے تھے۔ عرب میں یہودی قوت کا یہ سب سے بڑا مرکز تھا۔ مدینہ سے جب روسائے بنی نضیر جلاوطن ہو کر خیبر میں آباد ہوئے تو انھوں نے تمام عرب کو اسلام کی مخالفت پر برانگیختہ کر لیا جس کا پہلا مظہر احزاب کا معرکہ تھا۔ ان روساء میں حئی  بن اخطب جنگ قریظہ میں قتل ہوا جس کے بعد ابو رافع سلام  بن ابی الحقیق اس کا جانشین ہوا۔ یہ بہت بڑا تاجر اور صاحب اثر تھا۔ قبیلہ غطفان جو عرب کا بہت بڑا صاحب اثر قبیلہ تھا ان کی آبادی خیبر سے متصل تھی اور ہمیشہ سے یہود خیبر کے حلیف اور ہم عہد تھے۔  ۶ھ   میں سلاّم نے خود جا کر قبیلہ غطفان اور ان کے آس پاس کے قبیلوں کو اسلام کے مقابلہ کیلئے آمادہ کیا ، یہاں تک کہ ایک عظیم الشان فوج لے کر مدینہ پر حملہ کی تیار یاں کیں۔ آنحضرتﷺ کو یہ خبریں معلوم ہوئیں تو آپﷺ کے ایماء سے رمضان  ۶ھ  میں حضرت عبداللہؓ  بن عتیک ایک خزرجی انصاری کے ہاتھ سے خیبر میں سوتا ہوا مارا گیا۔ سلاّم کے بعد یہودیوں نے اُسیر بن رزام کو  مسند ریاست پر بٹھایا۔ 
خیبر اب اسلام کا سب سے بڑا حریف اور اسلام کے لئے سب سے زیادہ خطرناک تھا۔ ان لوگوں نے مکہ جا کر قریش کے ذریعہ سے تمام عرب میں بغاوت کی ایک عالمگیر جنبش پیدا کر دی۔ رسول اللہﷺ نے چاہا کہ ان لوگوں سے معاہدہ ہو جائے۔ اس بناء پر آپﷺ نے حضرت عبداللہؓ  بن رواحہ کو بھیجا لیکن ادھر تو یہود خود سخت دل اور ایک بدگمان قوم تھی اُدھر منافقین ان کو ابھارتے تھے۔ اسی زمانہ میں راس المنافقین عبداللہ  بن ابی  بن سلول نے اہل خیبر کے پاس کہلا بھیجا کہ محمد (ﷺ) تم پر حملہ کرنا چاہتے ہیں لیکن تم ان سے نہ ڈرنا۔ ان کی ہستی کیا ہے ؟ مٹھی بھر آدمی ہیں جن کے پاس ہتھیار تک نہیں۔ یہود نے یہ سن کر کنانہ اور ہودہ ابن قیس کو غطفان کے پاس بھیجا کہ ہمارے ساتھ مل کر مدینہ پر حملہ کرو تو ہم نخلستان کی نصف پیداوار تم کو دیں گے (ایک روایت میں ہے کہ) غطفان نے اس کو منظور کیا۔ 
غطفان کو جب معلوم ہوا کہ خیبر والے آنحضرتﷺ پر حملہ کرنے والے ہیں تو وہ خود خیبر میں آئے کہ ہم تمہارے ساتھ شریک ہو کر لڑیں گے۔ آنحضرتﷺ کو جب معلوم ہوا تو آپﷺ نے بنو فزارہ کو خط لکھا کہ خیبر والوں کی مدد سے باز آؤ۔ خیبر فتح ہو جائے گا تو تم کو بھی حصہ دیا جائے گا لیکن بنو فزارہ نے انکار کیا۔ 
خیبر کا غزوہ اور غزوات کی بہ نسبت چند امتیازات رکھتا ہے۔ سب سے مقدم یہ کہ جب آپﷺ نے خیبر کا قصد کیا تو اعلان عام کر دیا کہ ہمارے ساتھ صرف وہ لوگ آئیں جو طالب جہاد ہوں۔ اب تک جو لڑائیاں ہوئیں تھیں محض دفاعی تھیں۔ یہ پہلا غزوہ  ہے جس میں غیر مسلم رعایا بنائے گئے ، طرز حکومت کی بنیاد قائم ہوئی۔ اسلام کا اصلی مقصد تبلیغ دعوت ہے۔ اگر کوئی قوم اس دعوت کی سدّ راہ نہ ہو تو اسلام کو اس سے نہ تو جنگ ہے نہ اس کے رعایا بنانے کی ضرورت ہے صرف معاہدہ صلح کافی ہے۔ جس کی بہت سی مثالیں اسلام میں موجود ہیں لیکن جب کوئی قوم خود اسلام کی مخالفت پر کمربستہ ہو اور اس کو مٹا دینا چاہے تو اسلام کو مدافعت کیلئے تلوار ہاتھ میں لینا پڑتی  ہے اور اس کو اپنے زیر اثر رکھنا پڑتا ہے۔ خیبر اسی قاعدہ کے موافق اسلام کا پہلا مفتوحہ ملک تھا۔ 
غرض آپﷺ غطفان اور یہود کے حملہ کی مدافعت کے لئے مدینہ سے محرم  ۷ھ  میں حضرت سباحؓ بن عُرفطہ غفاری کو مدینہ کا افسر مقرر کر کے مدینہ سے روانہ ہوئے۔ ازواج مطہرات میں سے حضرت ام سلمہؓ ساتھ تھیں۔ فوج کی تعداد سولہ سو تھی جن میں      (۲۰۰) سوار اور باقی پیدل تھے۔ اس وقت تک لڑائیوں میں عَلَم کا رواج نہ تھا ، چھوٹی چھوٹی جھنڈیاں ہوتی تھیں۔ یہ پہلی مرتبہ تھا کہ آپﷺ نے تین عَلَم تیار کرائے۔ دو حضرت خباّبؓ  بن منذر اور حضرت سعدؓ  بن عبادہ کو عنایت ہوئے اور خاص عَلَم نبوی جس کا پھر یرا حضرت عائشہؓ کی چادر سے تیار ہوا تھا حضرت علیؓ کو مرحمت ہوا۔ فوج سے آگے حضرت عامرؓ  بن الاکوع (مشہور شاعر) رجز پڑھتے ہوئے چل رہے تھے۔ 
اس غزوہ میں چند خواتین بھی اپنی خواہش سے فوج کے ساتھ ہوئی تھیں۔ آنحضرتﷺ کو معلوم ہوا تو آپﷺ نے ان کو بلا بھیجا اور غضب کے لہجہ میں فرمایا ، تم کس کے ساتھ آئیں اور کس کے حکم سے آئیں۔ بولیں کہ یا رسول اللہﷺ ہم اس لئے آئی ہیں کہ چرخہ کات کر کچھ پیدا کریں گے اور اس کام میں مدد دیں گے۔ ہمارے پاس زخمیوں کے لئے دوائیں بھی ہیں۔ اس کے علاوہ ہم تیر اٹھا کر لائیں گے۔ آنحضرتﷺ نے جب مال غنیمت تقسیم کیا تو ان کا بھی حصہ لگایا جو صرف چند کھجوریں تھیں جو تمام مجاہدین کے ساتھ ان خواتین کو بھی ملا تھا۔ 
چونکہ معلوم تھا کہ غطفان اہل خیبر کی مدد کو آئیں گے ، آنحضرتﷺ نے مقام رجیع میں فوجیں اتاریں جو غطفان اور خیبر کے بیچ میں ہے۔ اسباب بار برداری ، خیمہ اور مستورات یہاں چھوڑ دی گئیں اور فوجیں خیبر کی طرف بڑھیں۔ غطفان یہ سن کر کہ اسلامی فوجیں خیبر کی طرف بڑھ رہی ہیں ہتھیار سج کر نکلے لیکن آگے بڑھ کر جب ان کو معلوم ہوا کہ خود ان کا گھر خطرہ میں ہے تو واپس چلے گئے۔ 
	خیبر میں چھ قلعے تھے  ۱۔ سالم ، ۲۔ قموص ، ۳۔ نطاۃ ،۔ ۴ قطارۃ ،۔ ۵ ثیق ،      ۶۔ مربط۔ ان سب میں قموص نہایت مضبوط اور محفوظ قلعہ تھا۔ مشہور پہلوان مرحب اس قلعہ کا رئیس تھا۔ 
نماز عصر کے وقت لشکر اسلام خیبر کے قریب مقام صہبا میں پہنچا۔ آنحضرتﷺ نے یہاں ٹھہر کر نماز عصر ادا کی۔ رات ہوتے ہوتے فوج اسلام خیبر کے سواد میں پہنچ گئی۔ وہاں ٹھہر کر آپﷺ نے دعا فرمائی۔ 
آنحضرتﷺ کا مقصود جنگ نہ تھا لیکن جب یہود نے بڑے سر و سامان کے ساتھ جنگ کی تیاری کی تو آپﷺ نے صحابہ کو جہاد کی ترغیب دی۔ سب سے پہلے قلعہ ناعم پر فوجیں بڑھیں۔ حضرت محمودؓ  بن مسلمہ نے بڑی دلیری سے حملہ کیا اور دیر تک لڑتے رہے لیکن چونکہ سخت گرمی تھی تھک کر دم لینے کیلئے قلعہ کی دیوار کے سایہ میں بیٹھ گئے۔ کنانہ  بن الربیع نے قلعہ کی فیصل سے چکی کا پاٹ ان کے سر پر گرایا جس کے صدمہ سے وفات پائی۔ لیکن قلعہ بہت جلد فتح ہو گیا۔ 
ناعم کے بعد اور قلعے بہ آسانی فتح ہوتے گئے۔ اس کے بعد قلعہ قموص کی طرف بڑھے لیکن چند روز تک قلعہ فتح نہ ہو سکا۔ ایک دن آنحضرتﷺ نے حضرت علیؓ کو علم دے کر روانہ فرمایا۔ قلعہ کا رئیس مرحب بڑے طمطراق سے مقابلہ کو نکلا اور حضرت علیؓ کے ہاتھ سے مارا گیا۔ مرحب کے مارے جانے کے بعد یہود نے عام حملہ کر دیا لیکن وہ فتح حاصل نہ کر سکے غرض یہ قلعہ قموص (۲۰) دن کے محاصرہ کے بعد فتح ہو گیا۔ ان معرکوں میں ۹۳ یہود مارے گئے جن میں حارث ، مرحب ، اسیر ، یاسر ، عامر زیادہ مشہور ہیں۔ صحابہؓ میں سے پندرہ صحابہؓ نے شہادت حاصل کی جن کے نام ابن سعد نے لکھے ہیں۔ 
فتح کے بعد زمین مفتوحہ پر قبضہ کر لیا گیا لیکن یہود نے  درخواست کی کہ زمین ہمارے قبضہ میں رہنے دی جائے ہم پیداوار کا نصف حصہ اد کریں گے۔ یہ درخواست منظور ہوئی۔ بٹائی کا وقت آتا تو آنحضرتﷺ حضرت عبداللہؓ  بن رواحہ کو بھیجتے تھے۔ وہ غلہ کو دو حصوں میں تقسیم کر کے یہود سے کہتے تھے کہ  اس میں سے جو حصہ چا ہولے لو، یہود اسی عدل پر متحیر ہو کر کہتے تھے کہ زمین اور آسمان ایسے ہی عدل سے قائم ہیں۔ خیبر کی زمین تمام مجاہدین میں جو اس جنگ میں شریک تھے تقسیم کر دی گئی۔ اس میں آنحضرتﷺ کا خمْس  بھی تھا۔ 
عام روایت ہے کہ مال غنیمت میں سے خمس کے علاوہ ایک حصہ رسولﷺ کے لئے خاص طور پر کر لیا جاتا تھا جس کو صفی کہتے ہیں۔ اسی میں حضرت صفیہؓ (زوجہ کنانہ  بن الربیع) آپﷺ کے حصہ میں آئی تھیں جن کو آزاد کر کے آپﷺ نے ان سے نکاح کر لیا۔ 
 


۲۴۔ فتح مکہ 
جانشین ابراہیم علیہ السلام کا سب سے مقدم فرض توحید خاص کا احیاء اور حرم کعبہ کا آلائش سے پاک کرنا تھا۔ لیکن  قریش کے پے درپے حملوں اور عرب کی مخالفت عام نے پورے اکیس برس تک اس فرض کو روک رکھا۔ صلح حدیبیہ کی بدولت اتنا ہو ا کہ چند روز کے لئے امن و امان قائم ہو گیا اور دلدادگان حرم ایک دفعہ یاد گار ابراہیمی کو غلط انداز نظر سے دیکھ آئے لیکن معاہدہ حدیبیہ بھی قریش سے نہ نبھ  سکا۔ 
صلح حدیبیہ کی بناء پر قبائل عرب میں خزاعہ آنحضرتﷺ کے حلیف ہو گئے تھے اور ان کے حریف بنو بکر نے قریش  سے مخالفت کا معاہدہ کر لیا تھا۔ ان دونوں حریفوں میں مدت سے لڑائیاں چلی آتی تھیں۔ اسلام کے ظہور نے عرب کو ادھر متوجہ کیا۔ تو وہ لڑائیاں رک گئیں اور اب تک رکی رہیں کیونکہ قریش اور عرب کا سارا زور اسلام کے مقابلہ میں صرف ہو رہا تھا۔ صلح حدیبیہ نے لوگوں کو مطمئن کیا تو بنوبکر سمجھے کہ اب انتقام کا وقت آ گیا ہے۔ دفعتاً وہ خزاعہ پر حملہ آور ہوئے اور روسائے قریش نے علانیہ ان کو مدد دی۔ عکرمہ  بن ابی ،جہل صفوان  بن امیہ ، سہیل  بن عمرو وغیرہ نے راتوں کو صورتیں بدل کر بنو بکر کے ساتھ تلواریں چلائیں۔ خزاعہ نے مجبور ہو کر حرم میں پناہ لی۔ بنوبکر رک گئے کہ حرم کا احترام ضرور ہے لیکن ان کے رئیس اعظم نوفل نے کہا ، یہ موقع پھر کبھی ہاتھ نہیں آ سکتا۔ غرض عین حدود حرم میں خزاعہ کا خون بہایا گیا۔ آنحضرتﷺ مسجد میں تشریف فرما تھے کہ دفعتاً یہ صدا بلند ہوئی۔ ائے خدا میں محمدﷺ کو وہ معاہدہ یاد دلاؤں گا جو ہمارے اور ان کے قدیم خاندان میں ہوا ہے۔ ائے پیغمبر خدا ! ہماری اعانت کر اور خدا کے بندوں کو بلا۔ سب اعانت کے لئے حاضر ہوں گے۔ 
معلوم ہوا کہ خزاعہ کے چالیس اونٹ سوار جن کا پیشتر و عمرو  بن سالم ہے فریاد لے کر آئے ہیں۔ آنحضرتﷺ نے واقعات سنے تو آپ کو سخت رنج ہوا۔ تاہم آپﷺ نے قریش کے پاس قاصد بھیجا اور تین شرطیں پیش کیں کہ ان میں سے کوئی منظور کی جائے۔ (۱) مقتولوں کا خوں بہا دیا جائے (۲) قریش بنو بکر کی حمایت سے الگ ہو جائیں (۳) اعلان کر دیا جائے کہ حدیبیہ کا معاہدہ ٹوٹ گیا۔ 
قرطہ  بن عمر نے قریش کی طرف سے کہا کہ صرف تیسری شرط منظور ہے لیکن قاصد کے چلے جانے کے بعد قریش کو ندامت ہوئی۔ انھوں نے ابوسفیان کو سفیر بنا کر بھیجا کہ حدیبیہ کے معاہدہ کی تجدید کرا لائیں۔ ابوسفیان نے مدینہ آ کر آنحضرتﷺ کی خدمت میں درخواست کی۔ بارگاہ رسالت سے کچھ جواب نہ ملا۔ ابوسفیان نے حضرت ابو بکرؓ و حضرت عمرؓ کو بیچ میں ڈالنا چاہا لیکن سب نے کانوں پر ہاتھ رکھا۔ بالآخر ابوسفیان نے حضرت علیؓ کی ایماء سے مسجد نبوی میں اعلان کر دیا کہ میں نے معاہدہ حدیبیہ کی تجدید کر دی۔ ابوسفیان نے مکہ میں جا کر لوگوں سے یہ واقعہ بیان کیا تو سب نے کہا : یہ نہ صلح ہے کہ ہم اطمینان سے بیٹھ جائیں نہ جنگ ہے کہ لڑائی کا سامان کیا جائے۔ 
آنحضرتﷺ نے مکہ کی تیاریاں کیں۔ اتحادی قبائل کے پاس قاصد بھیجے کہ تیار ہو کر آئیں۔ احتیاط کی گئی کہ اہل مکہ کو خبر نہ ہونے پائے۔ حضرت حاطبؓ  بن ابی بلتعہ ایک معزز صحابی تھے۔ انھوں نے قریش کو مخفی خط لکھ بھیجا کہ رسول اللہﷺ مکہ کی تیاریاں کر رہے ہیں۔ آنحضرتﷺ کو  اس واقعہ کی اطلاع ہو گئی۔ حضرت عمرؓ نے عرض کیا کہ حکم ہو تو ان کی گردن اڑا دوں۔ لیکن جبین رحمت پر شکن نہ تھی۔ حضرت حاطبؓ کے عزیز و اقارب اب تک مکہ میں تھے اور ان کا کوئی حامی نہ تھا۔ اس لئے  انھوں نے قریش پر احسان رکھنا چاہا کہ اس کے صلہ میں  ان کے عزیزوں کو ضر ر نہ پہنچائیں گے۔ انھوں نے آنحضرتﷺ کے سامنے یہی عذر پیش کیا اور آپﷺ نے قبول فرمایا غرض ۱۰/ رمضان  ۸ ھ  کو حضور اکرمﷺ مکہ معظمہ کی طرف بڑھے۔ دس ہزار آراستہ فوجیں رکاب میں تھیں۔ قبائل عرب راہ میں آ کر ملتے جاتے تھے۔ مرا لظہران پہنچ کر لشکر نے پڑاؤ ڈالا اور فوجیں دور دور تک پھیل گئیں۔ یہ مقام مکہ معظمہ سے ایک منزل یا اس سے بھی کم فاصلہ پر ہے۔ 
آنحضرتﷺ کے حکم سے تمام فوج نے الگ الگ آگ روشن کی جس سے تمام صحرا وادی ایمن  بن گیا۔ فوج کی آمد کی بھنک قریش کے کانوں میں پڑ چکی تھی۔ تحقیق کے لئے انھوں نے حکیم  بن حزام (حضرت خدیجہ کے بھتیجے) ، ابوسفیان اور بدیل  بن ورقا کو بھیجا۔ ابوسفیان کے پچھلے تمام کارنامے اب سب کے سامنے تھے اور ایک ایک چیز اس کے قتل کی دعویدار تھی۔ اسلام کی عداوت، مدینہ پر بار بار حملہ ، قبائل عرب کا اشتعال ، آنحضرت کے خفیہ قتل کرانے کی سازش ، ان میں سے ہر چیز اس کے خون کی قیمت ہو سکتی تھی۔ لیکن ان سب سے بالاتر ایک اور چیز (عفو نبوی) تھی۔ 
بہرحال ابوسفیان نے اسلام کا اظہار کیا اور اس وقت گو ان کا ایمان متزلزل تھا لیکن مورخین لکھتے ہیں کہ بالآخر وہ سچے مسلمان  بن گئے۔ چنانچہ غزوۂ طائف میں ان کی ایک آنکھ زخمی ہوئی اور یرموک میں وہ بھی جاتی رہی۔ آنحضرتﷺ نے حضرت عباسؓ سے ارشاد فرمایا کہ ابوسفیان کو پہاڑ کی چوٹی پر لے جا کر کھڑا کر دو کہ افواج الٰہی کا جلال آنکھوں سے دیکھیں قبائل عرب کی فوجیں سامنے سے گزر رہی تھیں۔ سب سے آخر میں انصار کا قبیلہ آیا جس کا علم سردار فوج حضرت سعدؓ  بن عبادہ کے ہاتھ میں تھا۔ 
اعلان کر دیا گیا کہ جو شخص ہتھیار ڈال دے گا یا ابوسفیان کے ہاں پناہ لے گا یا دروازہ بند کر لے گا یا خانہ کعبہ داخل ہو جائیگا۔ اس کو امن دیا جائے گا۔ تاہم قریش کے ایک گروہ نے مقابلہ کا قصد کیا اور حضرت خالدؓ کی فوج پر تیر برسائے۔ چنانچہ تین حضرات یعنی حضرت کرز بن جابر فہری۔ حضرت جیش   بن اشعر اور حضرت سلمہ  بن الیلا نے شہادت پائی۔ حضرت خالدؓ نے مجبور ہو کر حملہ کیا۔ یہ لوگ تیرہ لاشیں چھوڑ کر بھاگ نکلے۔ 
خدا کی شان ، حرم محترم جو خلیل بُت شکن کی یادگار تھا اس کی آغوش میں (۳۶۰) بت جاگزین تھے۔ آنحضرتﷺ ایک ایک کو لکڑی کی نوک سے ٹھوکے دیتے جاتے تھے اور یہ پڑھتے جاتے تھے :۔ 
’’حق آ گیا اور باطل مٹ گیا اور باطل مٹنے ہی کی چیز تھی ‘‘۔ 
عین کعبہ کے اندر بہت سے بت تھے جن کو قریش خدا مانتے تھے۔ آنحضرتﷺ کعبہ میں داخل ہوئے تو انہیں اپنی عصا سے گرایا اور حکم دیا کہ سب نکلوا دئے جائیں۔ حضرت عمرؓ نے اندر جا کر جس قدر تصویریں تھیں وہ بھی مٹا دیں۔ حرم ان آلائشوں سے پاک ہو چکا تو آپﷺ نے حضرت عثمانؓ  بن طلحہ سے جو کعبہ کے کلید بردار تھے کنجی طلب کی اور دروازہ کھلوایا۔ جب ظہر کا وقت آیا تو حضرت بلالؓ نے اذان دی۔ بقول ابن سعد یہ کعبہ میں پہلی اذان تھی۔ آپ اندر داخل ہوئے اور نماز ادا کی۔ بخاری کی ایک روایت میں ہے کہ آپﷺ نے کعبہ کے اندر تکبیریں کہیں۔ لیکن نماز ادا نہیں کی۔ 
مکہ ۲۰/ رمضان المبارک کو فتح ہوا۔ بعد از فتح حضورﷺ پندرہ دن اور وہاں رہے۔ پھر حضرت عتابؓ  بن اسید کو عامل بنا کر واپس تشریف لائے۔ 
 
۲۵۔ غزوۂ  حنین 
حنین ، مکہ اور طائف کے درمیان ایک وادی کا نام ہے۔ ذوالمجاز عرب کا مشہور بازار اور عرفہ سے تین میل ہے۔ یہ اس کے دامن میں ہے۔ اس مقام کو اوطاس بھی کہتے ہیں۔ 
اہل عرب کا خیال تھا کہ محمدﷺ اگر قریش پر غالب آ گئے اور مکہ فتح ہو گیا تو بلاشبہ وہ سچے پیغمبر ہیں۔ مکہ جب فتح ہوا تو تمام قبائل نے خود پیش قدمی کی اور اسلام قبول کرنا شروع کیا لیکن ہوازن اور ثقیف پر اس کا الٹا اثر ہوا۔ یہ قبیلے نہایت جنگجو اور فنون جنگ سے واقف تھے۔ اسلام کو جس قدر غلبہ ہوتا تھا یہ زیادہ مضطر ہوتے تھے۔ فتح مکہ کے بعد ان کے روساء نے سمجھ لیا کہ اب ان کی باری ہے۔ اس لئے انھوں نے ایک دوسرے سے مل کر مشورہ کیا اور آپس میں قرار داد ہو گئی کہ مسلمانوں کے خلاف جو اس وقت مکہ میں جمع ہیں ایک عام حملہ کر دیا جائے۔ اسی قرارداد کے مطابق یہ قبائل بڑے زور شور کے ساتھ خود حملہ کیلئے بڑھے۔ جوش کا یہ عالم تھا کہ ہر قبیلہ اہل و عیال کے ساتھ آیا تھا کہ بچے اور عورتیں ساتھ ہوں گی تو ان کی حفاظت کی غرض  سے لوگ جانیں دیں گے۔ 
شوال  ۸ ھ  میں اسلامی فوجیں جن کی تعداد بارہ ہزار تھی اس سر و سامان سے حنین کی طرف بڑھیں کہ بعض صحابہؓ کی زبان سے بے اختیار یہ الفاظ نکل گئے کہ ’’آج ہم پر کون غالب آ سکتا ہے ؟’‘ لیکن بارگاہ ایزدی میں یہ نازش پسند نہ تھی۔ سورہ توبہ کی آیت  ۴  میں اس کا ذکر ہے۔ 
فتح کی بجائے و ہلۂ اول میں مطلع صاف تھا۔ رسول اللہﷺ نے نظر اٹھا کر دیکھا تو رفقائے خاص میں سے کوئی بھی پہلو میں نہ تھا۔ حضرت ابو قتادہؓ جو شریک جنگ تھے ان کا بیان ہے کہ جب لوگ بھاگ نکلے تو میں نے ایک کافر کو دیکھا کہ ایک مسلمان کے سینہ پر سوار ہے۔ میں نے عقب سے اس کے شانہ پر تلوار ماری جو زرہ کو کاٹ کر اندر اتر گئی۔ اس نے مڑ کر مجھے اس زور سے دبوچا کہ مری جان پر  بن گئی لیکن پھر وہ ٹھنڈا ہو کر گر پڑا۔ اسی اثناء میں میں نے حضرت عمرؓ کو دیکھا۔ پوچھا کہ مسلمانوں کا کیا حال ہے ؟ بولے کہ قضائے الٰہی یہی تھی۔ 
شکست کے مختلف اسباب تھے۔ مقدمۃالجیش میں جو حضرت خالدؓ کی افسری میں تھا زیادہ تر فتح مکہ کے جدید الاسلام مسلمان تھے۔ وہ جوانی کے غرور میں اسلحہ جنگ پہن کر بھی نہیں آئے تھے۔ فوج میں دو ہزار طلقاء یعنی وہ لوگ تھے جو اب تک اسلام نہیں لائے تھے۔ ہوازن تیر اندازی میں تمام عرب میں اپنا جواب نہیں رکھتے تھے۔ میدان جنگ میں ان کا ایک تیر بھی خالی نہیں جاتا تھا۔ کفار نے معرکہ گاہ میں پہنچ کر مناسب مقامات پر قبضہ کر لیا تھا اور تیر اندازوں کے دستے پہاڑوں کی گھاٹیوں۔ کھوہوں اور درّوں میں جا بجا جما دئے تھے۔ فوج اسلام نے صبح کے وقت جب خوب اجالا بھی نہیں ہوا تھا۔ حملہ کیا۔ میدان جنگ اس قدر نشیب میں تھا کہ پاؤں جم نہیں سکتے تھے۔ حملہ آوروں کا بڑھنا تھا کہ سامنے سے ہزاروں فوجیں ٹوٹ پڑیں۔ ادھر کمین گا ہوں سے تیر اندازوں کے دستے نکل آئے اور تیروں کا مینہ برسا دیا۔ مقدمۃ الجیش ابتری کے ساتھ بے قابو ہو کر پیچھے ہٹا اور پھر تمام فوج کے پاؤں اکھڑ گئے۔ صحیح بخاری میں ہے کہ سب لوگ ٹل گئے اور آنحضرت اکیلے رہ گئے۔ 
تیروں کا مینہ برس رہا تھا۔ بارہ ہزار فوجیں ہوا ہو گئی تھیں لیکن ایک پیکر مقدس پابہ رجا تھا جو تنہا ایک فوج ، ایک ملک ، ایک اقلیم ، ایک عالم بلکہ مجموعہ کائنات تھا۔ آنحضرتﷺ نے داہنی جانب دیکھا اور پکارا ! یا معشر الانصار ! آواز کے ساتھ صدا آئی ’’ہم حاضر ہیں ‘‘۔ پھر آپﷺ نے بائیں جانب مڑ کر پکارا۔ اب بھی وہی آواز آئی۔ آپﷺ سواری سے اتر پڑے اور جلال نبوت کے لہجہ میں فرمایا ’’میں پیغمبر ہوں یہ جھوٹ نہیں ہے ، میں عبدالمطلب کا بیٹا ہوں ‘‘۔ حضرت عباسؓ نہایت بلند آواز تھے۔ آپﷺ نے ان کو حکم دیا کہ مہاجرین اور انصار کو آواز دیں۔ انھوں نے نعرہ مارا :۔ او گروہ انصار ! اور اصحاب الشجرۃ (بیعت رضوان والے) اس پر اثر آواز کا کانوں میں پڑنا تھا کہ تمام فوج دفعتاً پلٹ پڑی۔ جن لوگوں کے گھوڑے کشمکش اور گھمسان کی وجہ سے مڑ نہ سکے انھوں نے زر ہیں پھینک دیں اور گھوڑوں سے کود پڑے۔ دفعتاً لڑائی کا رنگ بدل گیا۔ کفار بھاگ نکلے اور جو رہ گئے ان کے ہاتھوں میں ہتھکڑیاں تھیں۔ بنو مالک (ثقیف کی ایک شاخ) جم کر لڑے لیکن ان کے ستر (۷۰)آدمی مارے گئے اور جب ان کا عَلَم بردار عثمان  بن عبداللہ مارا گیا تو وہ بھی ثابت قدم نہ رہ سکے۔ شکست خوردہ فوج ٹوٹ پھوٹ کر کچھ اوطاس میں جمع ہوئی اور کچھ طائف میں جا کر پناہ گزیں ہوئی جس کے ساتھ سپہ سالار لشکر مالک  بن عوف بھی تھا۔ 
اسیران جنگ کی تعداد ہزاروں سے زیادہ تھی۔ ان میں حضرت شیماءؓ بھی تھیں جو رسول اللہﷺ کی رضاعی بہن تھیں۔ لوگوں نے جب ان کو گرفتار کیا تو انھوں نے کہا ’’میں تمہارے پیغمبر کی بہن ہوں ،’ لوگ تصدیق کے لئے آنحضرتﷺ کے پاس لائے۔ انھوں نے پیٹھ کھول کر دکھائی۔ ایک دفعہ بچپن میں آپﷺ نے دانت سے کاٹا تھا۔ یہ اس کا نشان تھا۔ فرط محبت سے آنکھوں میں آنسو بھر آئے۔ ان کے بیٹھنے کیلئے خود ردائے مبارک بچھائی۔ محبت کی باتیں کیں۔ چند اونٹ اور بکریاں عنایت کیں اور ارشاد فرمایا کہ جی چاہے تو گھر میں چل کر رہو اور گھر جانا چا ہو تو وہاں پہنچا دیا جائے۔ انھوں نے خاندان کی محبت سے وطن جانا چاہا۔ چنانچہ عزت و احترام کے ساتھ پہنچا دی گئیں۔ 
غنیمت کا بے شمار ذخیرہ تھا۔ چھ ہزار اسیران جنگ ، چوبیس ہزار اونٹ چالیس ہزار سے زیادہ بکریاں اور چار ہزار اوقیہ چاندی تھی۔ اسیران جنگ کے متعلق آپﷺ نے انتظار کیا کہ ان کے عزیز و اقارب آئیں تو ان سے گفتگو کی جائے لیکن کئی دن گزرنے پر کوئی نہ آیا۔ مال غنیمت کے پانچ حصے کئے گئے چار حصے حسب قاعدہ اس فوج کو تقسیم کئے گئے۔ خُمس بیت المال اور غرباء و مساکین کیلئے رکھا گیا۔ 
حضورﷺ نے تالیف قلوب کے لئے سرداران قریش پر خاص نواز ش کی۔ اس پر انصار کو رنج ہوا۔ بعضوں نے کہا ’’رسول اللہﷺ نے قریش کو انعام دیا اور ہم کو محروم رکھا حالانکہ ہماری تلواروں سے اب تک قریش کے خون کے قطرے ٹپکتے ہیں۔ بعض بولے کہ مشکلات میں ہماری یاد آتی ہے اور غنیمت اور وں کو ملتی ہے۔ آنحضرتﷺ نے یہ چرچے سنے تو انصار کو طلب فرمایا اور ان سے پوچھا کہ کیا تم نے ایسا کہا؟ انصار نے کہا ’’آپ نے جو سنا وہ صحیح ہے ،’ اس پر آپﷺ نے ایک خطبہ دیا جس کی نظیر فن بلاغت میں نہیں ملتی۔ انصار کی طرف خطاب فرما کر کہا :۔ 
’’کیا سچ نہیں ہے کہ تم پہلے گمراہ تھے خدا نے میرے ذریعہ سے تم کو ہدایت کی۔ تم منتشر اور پراگندہ تھے خدا نے میرے ذریعہ سے تم میں اتفاق پیدا کیا۔ تم مفلس تھے خدا نے میرے ذریعہ سے تم کو دولت مند کیا ’’آپﷺ یہ فرماتے تھے اور ہر فقرہ پر انصار کہتے جاتے تھے کہ خدا اور رسول کا احسان سب سے بڑھ کر ہے۔ آپﷺ نے فرمایا ’’نہیں ، تم یہ جواب دیتے جاؤ اور میں کہتا جاؤں گا کہ تم سچ کہتے ہو۔ لیکن ائے انصار ! کیا تم کو یہ پسند نہیں کہ لوگ اونٹ بکریاں لے کر جائیں اور تم محمد (ﷺ) کو لے کر اپنے گھر جاؤ ‘‘۔ انصار بے اختیار چیخ اٹھے کہ ہم کو صرف محمدﷺ درکار ہیں۔ اکثروں کا یہ حال ہوا کہ روتے روتے داڑھیاں تر ہو گئیں۔ آپﷺ نے انصار کو سمجھا یا کہ میں مکہ کے لوگوں کو جو کچھ دیا وہ حق کی بناء پر نہیں دیا بلکہ تالیف قلب کے لئے دیا۔ 
حنین کے اسیر ان جنگ اب تک جعرانہ میں محفوظ تھے۔ ایک معزز سفارت آنحضرتﷺ کی خدمت میں حاضر ہوئی کہ اسیران جنگ رہا کر دیئے جائیں۔ یہ وہ قبیلہ تھا کہ آپﷺ کی رضاعی والدہ حضرت حلیمہؓ اس قبیلہ کی تھیں۔ رئیس قبیلہ (زہیر بن ضر ر) نے کھڑے ہو کر تقریر کی اور آنحضرتﷺ کی طرف مخاطب ہو کر کہا ’’جو عورتیں چھپروں میں محبوس ہیں انہی میں تیری پھوپھیاں اور خالائیں ہیں۔ خدا کی قسم ! اگر سلاطین عرب میں سے کسی نے ہمارے خاندان کا دودھ پیا ہوتا تو ان سے بہت کچھ امیدیں ہوتیں اور تجھ سے تو اور بھی زیادہ توقعات ہیں۔ ‘‘ آنحضرتﷺ نے فرمایا کہ خاندان عبدالمطلب کا جس قدر حصہ ہے وہ تمہارا ہے لیکن عام رہائی کی تدبیر یہ ہے کہ نماز کے بعد جب مجمع ہو تو سب کے سامنے درخواست پیش کرو۔ نماز ظہر کے بعد ان لوگوں نے یہ درخواست مجمع کے سامنے پیش کی۔ آپﷺ نے فرمایا کہ مجھ کو صرف اپنے خاندان پر اختیار ہے لیکن میں تمام مسلمانوں سے ان کے لئے سفارش کرتا ہوں۔ مہاجرین اور انصار بول اٹھے۔ ہمارا حصہ بھی حاضر  ہے۔ اس طرح چھ ہزار دفعتاً آزاد تھے۔
 
۲۶۔ غزوہ طائف 
 حنین کی بقیہ شکست خوردہ فوج طائف میں جا کر پناہ گزین ہوئی اور جنگ کی تیاریاں شروع کیں۔ طائف نہایت مضبوط مقام تھا۔ طائف اس کو اس لئے کہتے ہیں کہ اس کے گرد شہر پناہ کے طور پر چار دیواری تھی۔ یہاں ثقیف کا قبیلہ آباد تھا۔ جو نہایت شجاع ، تمام عرب میں ممتاز اور قریش کا گویا ہمسر تھا۔ عروہ  بن مسعود یہاں کا رئیس تھا۔ ابوسفیان (حضرت معاویہؓ کے باپ) کی لڑکی اس سے بیاہی گئی تھی۔ کفار مکہ کہتے تھے کہ قرآن اگر اترتا تو مکہ یا طائف کے روساء پر اترتا۔ یہاں کے لوگ فن جنگ سے بھی واقف تھے۔ طبری اور ابن اسحٰق نے لکھا ہے کہ عروہ  بن مسعود اور غیلان  بن سلمہ نے جرش (یمن کا ایک ضلع) میں جا کر قلعہ شکن آلات یعنی دبابہ۔ صنّور اور منجنیق کے بنانے اور استعمال کرنے کا فن سیکھا تھا۔ یہاں ایک محفوظ قلعہ تھا۔ اہل شہر اور حنین کی شکست خوردہ فوج نے اس کی مرمت کی۔ سال بھر کا رسد کا سامان جمع کیا۔ چاروں طرف منجیق اور جا بجا تیرا انداز متعین کئے۔ 
 آنحضرتﷺ نے حنین کے مال غنیمت اور اسیران جنگ کے متعلق حکم دیا کہ جعرانہ میں محفوظ رکھے جائیں۔ اور خود طائف کا عزم کیا۔ حضرت خالدؓ مقدمۃالجیش کے طور پر پہلے روانہ کر دیئے گئے تھے۔ غرض محاصرہ ہوا۔ اسلام میں یہ پہلا موقع تھا کہ قلعہ شکن آلات یعنی دبابہ اور منجیق استعمال کئے گئے۔ دبابہ پر اہل قلعہ نے گرم لوہے کی سلاخیں برسائیں اور اس شدت کی تیر اندازی کی کہ حملہ آوروں کو ہٹنا پڑا۔ بہت سے لوگ زخمی ہوئے۔ بیس دن تک محاصرہ رہا۔ لیکن شہر فتح نہ ہو سکا۔ آنحضرتﷺ نے نوفل ابن معاویہ کو بلا کر پوچھا کہ تمہاری  کیا رائے ہے ؟ انھوں نے نے کہا کہ لومڑی بھٹ میں گھس گئی ہے ، اگر کوشش جاری رہے تو پکڑ لی جائے گی لیکن چھوڑ دی جائے تب بھی کچھ اندیشہ نہیں۔ چونکہ صرف مدافعت مقصود تھی۔ آنحضرتﷺ نے حکم دیا کہ محاصرہ اٹھا لیا جائے۔ صحابہؓ نے عرض کیا کہ آپﷺ ان کو بد دعا دیں۔ آپﷺ نے یہ دعا دی۔ ائے خدا ثقیف  کو ہدایت کر اور توفیق دے کہ میرے پاس حاضر ہوں۔ 
واپسی میں آپﷺ نے عمرہ ادا فرمایا اور  ۲۶/ ذیقعدہ کو واپس ہوئے۔ 


۲۷۔ غزوہ تبوک 
تبوک شمالی عرب کا ایک مشہور مقام ہے جو مدینہ سے ساڑھے تین سو میل دور اور خلیج عقبہ سے ایک سو میل مشرق میں ہے۔ فتح مکہ سے قبل آنحضرتﷺ نے جمادی الاول  ۸ھ میں روم کی افواج قاہرہ کے مقابلہ کیلئے تین ہزار کا ایک لشکر شام کی طرف روانہ فرمایا تھا جو موتہ کے مقام پر دشمن سے متصادم ہوا۔ دشمن کی تعداد دو لاکھ تھی مگر لشکر اسلام نے بے جگری سے مقابلہ کیا۔ تین سپہ سالار اور نو مجاہد شہید ہوئے۔ مورخین نے دشمن ہلاک شدگان کی تعداد نہیں بتلائی ہے۔ یہ جنگ فیصلہ کن نہیں رہی چنانچہ رومی مسلمانوں پر حملہ کی تیاریاں کر رہے تھے۔ جب آنحضرتﷺ کو اطلاع ہوئی تو حضورﷺ نے جہاد کی تیاری کا حکم دے دیا۔ 
سوء اتفاق یہ کہ سخت قحط اور شدت کی گرمیاں تھیں۔ ان اسباب سے لوگوں کو گھر سے نکلنا بہت شاق تھا۔ منافقین جو اپنے آپ کو مسلمان کہتے تھے ان کا پردہ فاش ہو گیا۔ وہ خود بھی جی چراتے تھے اور دوسروں کو بھی منع کرتے تھے کہ :۔ گرمی میں نہ نکلو۔ 
سویلم ایک یہودی تھا۔ اس کے گھر پر منافقین جمع ہوتے اور لوگوں کو لڑائی پر جانے سے روکتے۔ چونکہ ملک پر رومیوں کے حملہ کا اندیشہ تھا اس لئے آنحضرتﷺ نے تمام قبائل عرب سے فوجیں اور مالی اعانت طلب کی صحابہؓ میں سے حضرت عثمانؓ نے دوسو  اوقیہ چاندی اور دوسو اونٹ پیش کئے۔ اکثر صحابہؓ نے بڑی بڑی رقمیں لا کر حاضر کیں۔ تاہم بہت سے مسلمان اس بناء پر جانے سے رہ گئے کہ سفر کا سامان نہیں رکھتے تھے۔ 
آنحضرتﷺ کا معمول تھا کہ جب آپﷺ مدینہ سے تشریف لے جاتے تو کسی کو شہر کا حاکم مقرر فرما کر جاتے۔ چونکہ اب کے یہ منصب حضرت علیؓ کو ملا۔ لیکن انھوں نے شکایت کی کہ آپ مجھ کو بچوں اور عورتوں میں چھوڑے جاتے ہیں۔ آپﷺ نے ارشاد فرمایا کہ تم اس پر راضی نہیں ہو کہ تم کو مجھ سے وہ نسبت ہے جو ہارونؑ کو موسیٰؑ سے تھی۔ 
غرض آپﷺ تیس ہزار فوج کے ساتھ آخر رجب  ۹ھ  میں مدینہ سے نکلے جس میں دس ہزار گھوڑے تھے۔ راہ میں وہ عبرتناک مقامات تھے جن کا ذکر قرآن مجید میں آیا ہے۔ یعنی قوم ثمود کے مکانات جو پہاڑوں میں تراش کر بنا لئے گئے تھے۔ چونکہ اس مقام پر عذاب الٰہی نازل ہو چکا تھا آپﷺ نے حکم دیا کہ کوئی شخص یہاں قیام نہ کرے نہ پانی پئے اور نہ کسی کام میں لائے۔ 
تبوک پہنچ کر معلوم ہوا کہ وہ خبر صحیح نہ تھی لیکن اصلیت سے بالکل خالی بھی نہ تھی۔ غسّانی رئیس عرب میں ریشہ دوانیاں کر رہا تھا۔ صحیح بخاری (غزوہ تبوک) میں جہاں کعبؓ  بن مالک کا واقعہ درج ہے لکھا ہے کہ شام سے ایک قاصد آیا اور حضرت کعبؓ  بن مالک کو رئیس غسان کا ایک خط دیا جس میں لکھا تھا کہ میں نے سنا ہے کہ محمد (ﷺ) نے تمہاری قدر نہ کی اس لئے تم میرے پاس چلے آؤ میں تمہاری شان کے موافق تم سے برتاؤ کروں گا۔ حضرت کعبؓ گو معتوب نبوی تھے لیکن انھوں نے اس خط کو تنور میں ڈال دیا۔ 
تبوک پہنچ کر آنحضرتﷺ نے بیس دن تک قیام کیا۔ ایلہ کا سردار جس کا نام یوحنا تھا حاضر خدمت ہو کرجزیہ دینا منظور کیا۔ ایک سفید خچر بھی نذر میں پیش کیا جس کے صلہ میں آنحضرتﷺ نے اس کو ردائے مبارک عنایت فرمائی۔ جریا اور اذرح کے عیسائی بھی حاضر ہوئے اور جزیہ پر رضا مندی ظاہر کی۔ دومۃ الجندل جو دمشق سے پانچ منزل پر ہے وہاں ایک عربی سردار جس کا نام اکیدر تھا قیصر کے زیر اثر تھا ، آنحضرتﷺ نے حضرت خالدؓ کو چارسو کی جمعیت کے ساتھ اس کے مقابلہ کے لئے بھیجا۔ حضرت خالدؓ نے اس کو گرفتار کیا اور اس شرط پر رہائی دی کہ خود دربار رسالت میں حاضر ہو کر شرائط صلح پیش کرے۔ چنانچہ وہ اپنے بھائی کے ساتھ مدینہ آیا۔ آپﷺ نے اس کو امان دی۔ 
آنحضرتﷺ تبوک میں بیس روز قیام کے بعد اوائل رمضان  ۹ ھ   میں مدینہ واپس تشریف لائے۔ یہ آخری جنگ تھی جس میں حضورﷺ نے بہ نفس نفیس شرکت فرمائی لیکن جو حالت جنگ  ۱ھ   میں شرو ع ہو چکی تھی اس کے بعد بھی جاری رہی۔ وصال نبوی تک مسلمانوں کی فوجیں مختلف اطراف میں مشرکین کی سرکوبی کیلئے روانہ ہوتی رہیں اور پھر وفات سے چند روز قبل آپﷺ نے حضرت اسامہؓ  بن زید کی قیادت میں ایک لشکر رومیوں سے جہاد کے لئے تیار کیا جو حضرت ابو بکر صدیقؓ کے عہد خلافت میں روانہ ہوا۔ 


رسول اللہﷺ کے غزوات کی تفصیل
 
نمبر شمار 
غزوہ 
تاریخ 
اہم وجوہات۱ودان (ابواء) صفر ۲ھرسول اللہﷺ کا پہلا غزوہ جس میں آپ بنفس نفیس شریک ہوئے۔ مقصد قریش کے تجارتی قافلہ کو روکنا تھا۔ ۲بواطربیع الاول ۲ھمقصد قریش کے تجارتی قافلہ کو روکنا ۳سفوان جمادی الآخر ۲ھکرز  بن جابر فہری کا پیچھا کرنا کیونکہ اس نے مدینہ منورہ کے جانور لوٹ لیے تھے۔ ۴ذوالعشیرہجمادی الآخر ۲ھقریش قافلے کو روکنا۔ ۵بدرالکبریٰرمضان ۲ھقریش کے قافلے کو روکنا۔ ۶بنوقینقاعشوال ۲ھیہود کی بدعہدی اور حسد ۷سویقذوالحجہ ۲ھابوسفیان نے بدر کا انتقام لینے کے لئے مدینہ پر چڑھائی کی تھی۔ اس کو بھگانے کے لئے یہ کار روائی ہوئی ۸قرقرۃ الکدرمحرم ۳ھرسول اللہﷺ بنو سلیم اور غطفان کا زور توڑنے کے لئے قرقرۃ الکدر تک تشریف لے گئے۔ ۹غطفانربیع الاول ۳ھبنوثعلبہ اور محارب کا زور تو ڑنا تا کہ وہ مدینہ پر حملہ کرنے کے قابل نہ رہیں ۱۰بنو سُلَیمجمادی الاول۳ھبنو سلیم کا زور توڑنا ۱۱اُحدشوال ۳ھقریش کے مدینہ منورہ پر حملے کا جواب اور دفاع ۱۲حمراء الاسدشوال ۳ھابوسفیان کے مدینہ منورہ پر اچانک حملے کا توڑ۱۳بنو نضیرربیع الاول ۴ھبنو نضیر نے رسول اللہﷺ کو شہید کرنے کا پروگرام بنایا تھا اس لئے ان کو جلاوطن کر دیا گیا ۱۴بدر الموعدذیقعدہ ۴ھابوسفیان کی دعوت کا جواب ۱۵ذات الرقاعمحرم ۵ھانمار اور ثعلبہ کی جتھا بندی کا سد باب ۱۶دومۃ الجندل ربیع الاول ۵ھکچھ لوگ اکٹھے ہو کر مار اور مدینہ منورہ پر حملہ کرنا چاہتے تھے ۱۷مریسیع یابنی مصطلقشعبان ۵ھبنو مصطلق (خزاعہ کی شاخ) کو تتر بتر کرنا ۱۸خندق  احزاب)ذیقعدہ ۵ھقریش کی سرکردگی میں آنے والے لشکروں کا سد باب ۱۹بنو قریظہذیقعدہ ۵ھبنو قریظہ کی بدعہدی اور غزوۂ خندق میں عین محاصرے کے وقت دشمنوں کی مدد۲۰بنو لحیانربیع الاول ۶ھ رجیع میں صحابہ کو قتل کرنے والے بنولحیان کی سرکوبی۲۱ذی قرد (غابہ)ربیع الاول ۶ھ عینیہ  بن حصن فزاری کی سرکوبی جس نے مدینہ منورہ کے جانور لوٹ لئے تھے ۲۲حدیبیہذیقعدہ۶ھ بیت اللہ کا عمرہ ، مگر قریش نے روک دیا ۲۳خیبرمحرم ۷ھمدینہ منورہ پر حملے کے لئے یہود کی جتھا بندی اور منصوبہ سازی۲۴فتح مکہ رمضان ۸ھقریش کی طرف سے صلح حدیبیہ کی خلاف ورزی ۲۵حنینشوال ۸ھ بنو ثقیف کی جتھہ  بندی کا سد باب ۲۶طائفشوال ۸ھبنو ثقیف کی جتھہ  بندی کا سد باب  ۲۷تبوکرجب۹ھمدینہ منورہ پر حملے کی تیاری کرنے والے رومیوں کی روک تھام (ابن سعد) 
تفصیلات سرایا 

۱۔  سریہ عبداللہ  بن جحشؓ رجب ۲ھ 
رسول اللہﷺ نے حضرت عبداللہ  بن جحش کو بارہ مہاجرین دے کر قریش کے تجارتی قافلے پر نگاہ رکھنے کے لئے بھیجا۔ ان کی قریش کے ایک تجارتی قافلے کے ساتھ مد بھیڑ ہو گئی۔ یہ قافلہ طائف سے واپس آ رہا تھا۔ مہاجرین نے قافلہ لوٹ لیا۔ عمرو بن خضر می کو قتل کر دیا اور دو آدمی قید کر لئے۔ 

 
۲۔ سریہ عمیر  بن عدیؓ رمضان  ۲ ھ 
حضرت عمیر بنؓ عدی کا عصمہ بنت مروان کو قتل کرنا۔ یہ عورت اپنے اشعار کے ذریعہ سے کفار کو مسلمانوں کے خلاف بھڑکاتی تھی۔ اس لئے انھوں نے اسکا کام تمام کر دیا۔ 

۳۔ سریہ سالمؓ  بن عمیر۔ شوال   ۲ ھ  
سالم  بن عمیر کا ابو عفک یہودی کو قتل کرنا۔ یہ یہودی بھی اپنے اشعار کے ذریعہ سے کافروں کو مسلمانوں کے خلاف بھڑکاتا تھا۔ حضرت سالم نے نذر مانی کہ اسے قتل کر دوں گا۔ ایک رات جبکہ وہ اپنے گھر کے صحن میں سو رہا تھا انھوں نے اسے قتل کر دیا۔ اس کی چیخ پکار پر اس کے حمایتی بھی اٹھ کر آئے مگر وہ ختم ہو چکا تھا۔ دو لوگ اسے گھر لے گئے اور دفن کر دے۔ 

۴۔ سریہ محمد  بن مسلمہؓ۔ ربیع الال  ۳  ھ  
ربیع الاول   ۳ھ  میں حضرت محمد  بن مسلمہ انصاری اپنے چند ساتھیوں سمیت کعب  بن اشرف یہودی کو قتل کرنے گئے جو مدینہ سے باہر اپنے قلعہ میں دیا تھا اور اسے قتل کر دیا۔ 


۵۔ سریہ زید بنؓ حارثہ۔ قردہ (نجد) کی طرف۔ جمادی الآخر ۳ ھ  
حضرت زیدؓ قریش کے ایک قافلے کو روکنے کے لئے روانہ ہوئے۔ آپ نے قافلے کو جالیا مگر قافلے کے سردار بھاگ گئے۔ 

۶۔ سریہ ابی سلمہ  بن عبداللہ سد مخزومی (قطن کی طرف (محرم   ۴ ھ)
یہ لشکر کشی فید کے علاقہ میں ہوئی جہاں بنو اسد  بن خزیمہ کا کنواں تھا۔ خویلد کے بیٹوں طلحہ اور سلمہ نے وہاں لشکر جمع کیا تھا۔ ۱۵۰  مسلمان سرکوبی کے لئے گئے تھے۔ 

۷۔ سریہ عبداللہ  بن اُنیس۔ محرم  ۴ ھ  
اس لشکر کشی کا مقصد اس لشکر کو تتر بتر کرنا تھا جو سفیان  بن خالد ہزلی نے جمع کیا تھا۔ 

۸۔ سریہ مرثد  بن ابی مرثد غنویؓ  صفر  ۴ ھ  
اسے سریہ رجیع بھی کہتے ہیں بات یوں ہوئی کہ عضل اور قارہ قبائل کے کچھ لوگ آپﷺ کے پاس آئے اور آپﷺ سے چند مسلم طلب کئے تاکہ وہ ان قبائل میں تبلیغ اسلام کریں۔ آپ نے مرثد بن ابی مرثدؓ کی قیادت میں چھ مسلمان ان کے ساتھ بھیج دے جب یہ لوگ بنو ہذیل کے کنوئیں رجیع پر پہنچے تو انھوں نے بد عہد ہی کرتے ہوئے کچھ کو شہید کر دیا اور کچھ کو قید کر لیا۔ 

۹۔ سریہ محمدؓ  بن مسلمہ۔ محرم   ۶ ھ  
 نبی کریمﷺ نے ۱۰ / محرم  ۶ ھ  کو محمد  بن مسلمہؓ کو تیس سوار دے کر قرطاء قبیلہ کی طرف بھیجا جو قبیلہ کلاب کی شاخ بنو بکر سے تعلق رکھتا تھا۔ جب انھوں نے بنو بکر پر حملہ کیا تو جان  بچا کر بھاگ گئے۔ محمدؓ  بن مسلمہ اور ان کے ساتھیوں نے اونٹوں اور بکریوں پر قبضہ کر لیا اور محرم کی ۲۹/ تاریخ کو مدینہ واپس آ گئے۔ 

۱۰۔ سریہ عکاشہ    بن محصن اسدی  غمر کی طرف۔ ربیع الاول ۶ ھ   
 رسول اللہﷺ نے حضرت عکاشہ  بن محصنؓ کو چالیس آدمی دے کر بنو اسد کے کنوئیں غمرمرزوق کی طرف جو مدینہ منورہ سے دو دن کے فاصلہ پر تھا بھیجا لیکن وہاں لڑائی نہ ہوئی اور صحابہ مدینہ واپس آ گئے۔ 
 
۱۱۔  سریہ محمد  بن مسلمہؓ  ذوقصہ کی طرف ربیع الاول ۶ ھ  
حضرت محمد  بن مسلمہؓ دس ساتھیوں کے ساتھ بنو ثعلبہ کی طرف گئے۔ اعرابیوں نے تیروں کے ساتھ ان پر حملہ کر دیا۔ محمد  بن مسلمہؓ بھی زخمی ہو گئے۔ اتفاقاً ایک مسلمان کا وہاں سے گزر ہوا تو وہ انھیں اٹھا کر مدینہ منورہ لے آیا۔ 


۱۲۔ سریہ ابی عبیدہ  بن الجراح۔ ذو قصہ کی طرف۔ ربیع الآخر  ۶ ھ  
رسول اللہﷺ نے محمدؓ  بن مسلمہ  کے ساتھیوں کو قتل کرنے والے بنو ثعلبہ اور بنو محارب کو سزاء دینے کے لئے حضرت ابوعبیدہ  بن الجراحؓ کو چالیس مجاہدین کے ساتھ بھیجا وہ لوگ مدینہ منورہ پر حملہ کرنے کی تیاری کر رہے تھے۔ حضرت ابوعبیدہؓ نے ان کو تتر بتر کر دیا۔ 

۱۳۔ سریہ زید  بن حارثہ (بنو سُلَیم کی طرف) ربیع الآخر    ۶ ھ  
حضرت زیدؓ  بن حارثہ نے  وادی نخل میں جموم کے مقام پر بنو سُلَیم کے خلاف لشکر کشی کی  

۱۴۔ سریہ زیدؓ  بن حارثہ۔ عیص کی طرف۔ جمادی الاول  ۶ ھ  
 حضرت زیدؓ  بن حارثہ کے ساتھ ۱۷۰ آدمی تھے۔ ان کا مقصد قریش کے ایک تجارتی قافلہ کو شام سے واپسی پر راستہ میں روکنا  تھا۔ 

۱۵۔ سریہ زیدؓ  بن حارثہ (طرف کی طرف) جمادی الآخر   ۶ ھ  
حضورﷺ نے حضرت زیدؓ  بن حارثہ کو پندرہ افراد کے ساتھ بنو ثعلبہ پر حملہ کرنے کے لئے طَرفَ نامی جگہ کی طرف بھیجا۔ جب زیدؓ اور ان کے ساتھی وہاں پہنچے تو بنو ثعلبہ فرا ر ہو گئے۔ اور یہ بیس اونٹ اور بکریاں لے کر مدینہ واپس آ گئے۔ 

۱۶۔ سریہ زیدؓ  بن حارثہ۔ حسِمی کی طرف۔ جمادی الاخر    ۶ ھ  
حضرت زیدؓ  بن حارثہ پانچ سو مجاہدین کے ساتھ قبیلہ جذام کے علاقہ حِسمی کی طرف گئے کیونکہ انھوں نے حضرت دحیہ  بن خلیفہ کلبیؓ کو لوٹ لیا تھا اور ان کی تمام چیزیں چھین لی تھیں جو ان کے پاس تھیں۔ انھوں نے اچانک حملہ کر کے  ہنیہ اور اس کے بیٹے کو قتل کر دیا اور ان کے مویشی اور عورتیں پکڑ لیں۔ مال غنیمت میں ایک ہزار اونٹ۔ پانچ ہزار بکریاں اور قیدیوں میں ایک سو عورتیں اور بچے تھے حضورﷺ نے زید  بن رفاعہ جذامی کے کہنے پر ان کے قیدی رہا کر دے اور ان کے اموال واپس کر دیئے۔ 

۱۷۔ سریہ زیدؓ  بن حارثہ۔ وادی القریٰ کی طرف۔ رجب   ۶ ھ  
حضرت زیدؓ  بن حارثہ وادی القریٰ کے علاقہ میں اُم قرفہ کی طرف گئے۔ ان کا مقصد قبیلہ فزارہ کی شاخ بنو بدر کے کچھ لوگوں کو سزا دینا تھا۔ جنھوں نے مسلمانوں کا ایک تجارتی قافلہ لوٹ لیا تھا۔ بنو فزارہ کی ایک شاخ بنو بدر کی ایک شیطان صفت عورت اُم قرفہ تھی جو نبی کریمﷺ کے قتل کی تدبیریں کیا کرتی تھی اور اس مقصد کے لئے اس نے اپنے خاندان کے تیس شہ سوار بھی تیار کئے تھے۔ حضرت زیدؓ  بن حارثہ کی لشکر کشی سے اسے ٹھیک بدلہ مل گیا اور اس کے تیسوں سوار مارے گئے۔ 

۱۸۔ سریہ عبدالرحمن   بن عوف۔ دومۃ الجندل کی طرف۔ شعبان   ۶ ھ  
نبی کریمﷺ نے حضرت عبدالرحمن  بن عوف کو دومۃ الجندل میں بنو کلب کی جانب بھیجا۔ جانے سے پہلے فرمایا : ’’اللہ کا نام لے کر اللہ کی راہ میں کافروں سے لڑو۔ نہ خیانت  کرنا نہ غداری کرنا اور نہ کسی نوجوان کو قتل کرنا ‘‘۔ آپ نے مزید فرمایا۔ اگر وہ آپ کی دعوت قول کر لیں تو ان کے بادشاہ کی بیٹی سے شادی کر لینا۔ حضرت عبدالرحمنؓ  بن عوف دومۃ الجندل پہنچ کر تین دن تک انھیں دعوت اسلام دیتے رہے۔ آخر کار ان کا سردار الاصبغ  بن عمرو کلبی  مسلمان ہو گیا۔ اس کے ساتھ اس کی قوم کے بہت سے افراد بھی مسلمان ہو گئے۔ حضرت عبدالرحمن  بن عوف نے تماضر بنت الاصبغ سے شادی کر لی اور اسے مدینہ لے آئے۔ یہی ابوسلمہ  بن عبدالرحمنؓ کی والدہ تھیں۔ 

۱۹۔ سریہ علی  بن ابی طالب۔ فدک کی طرف۔ شعبان   ۶ ھ  
بنو سعد  بن بکر کی بہت بڑی تعدادفدک میں جمع ہو گئی تھی جن کا مقصد خیبر کے یہودیوں کی مدد کرنا تھا۔ حضورﷺ نے حضرت علیؓ کو سو آدمیوں کے ہمراہ ان کی طرف بھیجا۔ بنو سعد بھاگ گئے لہذا لڑائی نہ ہو سکی اور آپ مدینہ واپس آ گئے۔ 

۲۰۔ سریہ عبداللہ  بن عتیک۔ خیبر کی طرف۔  رمصان   ۶ھ  
حضرت عبداللہؓ  بن عیتک چار آدمیو ں کے ساتھ ابورافع سلام  بن ابی الحقیق نضری کو قتل کرنے کی غرض سے گئے اور خیبر میں جا کر اسے قتل کر دیا۔ یہی وہ شخص تھا جو بنو غطفان اور دوسرے مشرکین عرب کو اکٹھے کر کے مسلمانوں کے خلاف میدان جنگ میں لے آیا تھا اور ان کو مسلمانوں سے لڑنے پر اکساتا رہا تھا۔ 

۲۱۔ سریہ عبداللہؓ  بن رواحہ۔ خیبر کی طرف۔ شوال  ۶  ھ  
اُسیر  بن زارم وہ شخص تھا جو نبی کریمﷺ کے خلاف جنگ پر اکسانے اور آمادہ کرنے کے لئے غطفان اور دوسرے قبائل کے پاس گیا تھا۔ اس کی سرکوبی کے لئے حضرت عبداللہؓ  بن رواحہ (۳۰)ساتھی لے کر خیبر گئے اس نے امان مانگی جو اسے دے دی گئی مگر اس کے باوجود اس نے بدعہدی کی۔ لہذا اسے اور اس کے ساتھیوں کو قتل کر دیا گیا۔ 

۲۲۔ سریہ کرز بن جابرفہری۔ عرینہ کی طرف۔ شوال   ۶ ھ  
عرینہ کے آٹھ آدمیوں نے غدر کرتے ہوئے رسول اللہﷺ کے مولیٰ (آزاد کردہ غلام) لیسارؓ  کو قتل کر دیا تھا۔ کرز  بن جابر فہری بیس آدمی لے کر ان کے پیچھے گئے۔ آخر ان کو پکڑ کر مدینہ منورہ لے آئے۔ یہاں انھیں ان کے غدر کی سزاء میں جہنم رسید کیا گیا۔ 

۲۳۔ سریہ عمروبنؓ امیہ ضمری۔ مکہ کی طرف۔  ۶ ھ  
ابوسفیان نے ایک آدمی مدینہ منورہ بھیجا تاکہ وہ موقع پا کر رسول اللہﷺ کو قتل کر دے۔ پتہ چلنے پر حضرت عمروؓ  بن امیہ ضمری حضرت سلمہ  بن اسلمؓ کو ساتھ لے کر مکہ مکرمہ گئے تاکہ داؤ لگے تو ابوسفیان کو قتل کر دیں۔ معاویہ نے انھیں پہچان لیا۔ قریش کہنے لگے۔ عمرو خیر کے ارادہ سے نہیں آیا۔ اس لئے وہ اکٹھے ہونے لگے تاکہ ان کو پکڑ لیں۔ چنانچہ یہ دونوں مدینہ منورہ لوٹ آئے۔ 
 


۲۴۔ سریہ حضرت عمرؓ  بن خطاب۔ تُربہ کی طرف۔ شعبان   ۷ ھ  
رسول اللہﷺ نے شعبان ۷ ھ  میں حضرت عمر بنؓ خطاب کو تیس آدمیوں کے ساتھ تُربہ  نامی جگہ کی طرف ہوازن کی سرکوبی کے لئے بھیجا۔ تُربہ ، عبلاء کے پاس مکہ سے صنعاء کے راستہ پر چار رات کے فاصلہ پر ہے۔ ان کے ساتھ بنو ہلال کا ایک رہبر بھی تھا۔ یہ دن کے وقت چھپ جاتے اور رات کے وقت سفر کرتے۔ ہوازن کو اس بات کا پتہ چل گیا تو وہ فرا ر ہو گئے۔ حضرت عمرؓ بن خطاب ان کے علاقہ میں آئے۔ کوئی آدمی نہ ملا تو مدینہ واپس آ گئے۔ 

۲۵۔ سریہ حضرت ابو بکرؓ صدیق۔ نجد کی طرف شعبان   ۷ ھ  
رسول اللہﷺ نے شعبان ۷ ھ   میں حضرت ابو بکر صدیقؓ کو نجد میں ضریہّ کے  نواح میں بنو کلاب کی طرف روانہ فرمایا۔ حضرت سلمہؓ  بن اکوع  فرماتے ہیں کہ ہم نے ابو بکرؓ کے ساتھ مل کر جنگ کی۔ مشرکوں کو قیدی بنا لیا اور انہیں قتل کیا۔ 

۲۶۔ سریہ حضرت بشیر بن سعد انصاری۔ فدک کی طرف۔ شعبان   ۷ھ  
شعبان  ۷ ھ   میں رسول اللہﷺ نے حضرت بشیرؓ  بن سعد کو تیس آدمیوں کے ساتھ فدک میں بنو مرّہ کی طرف بھیجا۔ وہاں مرّیوں نے اچانک رات کے وقت ان پر حملہ کیا اور تیر برسانے لگے یہاں تک کہ بشیر  بن سعد کے ساتھیوں کے سارے تیر ختم ہو گئے۔ صبح ہوئی تو مرّیوں نے ان پر حملہ کر کے سب افراد کو شہید کر دیا۔ صرف بشیر  بن سعدؓ بچے جنھیں وہ مردہ سمجھ کر چھوڑ گئے تھے۔ پہلے علیہ  بن زید الحارثی نے رسول اللہﷺ کو بتایا اس کے بعد بشیر  بن سعد بھی تشریف لائے۔ 

۲۷۔ سریہ حضرت غالبؓ  بن عبداللہ لیثی۔ وادی نخل کی طرف۔ رمضان  ۷ ھ  
رسول اللہﷺ نے غالبؓ  بن عبداللہ لیثی کو رمضان ۷ ھ  میں میفعہ کی جانب بھیجا جو نجد کی جانب بطن نخل سے آگے ہے۔ اس کے اور مدینہ کے درمیان تقریباً ۹۶ مل کا فاصلہ  ہے۔ یہ سریہ (۱۳۰)افراد پر مشتمل تھا۔ انھوں نے ان پر حملہ کر کے کئی افراد کو قتل کر دیا اور بہت سے اونٹ اور بکریاں کو مدینہ واپس آ گئے۔ اس جنگ میں کسی آدمی کو قیدی نہیں بنایا  گیا۔ 

۲۸۔ سریہ حضرت بشیر  بن سعد انصاری۔ یمن اور جُبار کی طرف۔ شوال  ۷ھ  
عینیہ  بن حصن فزاری نے قبیلہ غطفان کے بہت سے لوگوں کو یہ کہہ کر مدینہ منورہ پر حملہ کرنے کے لئے تیار کر لیا تھا کہ میں بھی تمہارا ساتھ دوں گا۔ رسول اللہﷺ کو پتہ چلا تو آپﷺ نے حضرت بشیرؓ  بن سعد انصاری کو ۳۰۰ آدمیوں کے ساتھ بھیجا۔ اور انھوں نے ان کی جمعیت کو منتشر کر دیا۔ 
 
۲۹۔ سریہ حضرت ابی العوجا سُلَمیؓ۔ بنو سُلَیم کی طرف۔ ذی الحجہ  ۷  ھ  
رسول اللہﷺ نے ابن ابی العوجاؓ کو ذی الحجہ ۷ ھ    میں پچاس آدمیوں کے ساتھ بنو سلیم کی طرف بھیجا۔ ابن ابی العوجاؓ نے وہاں پہنچ کر انھیں اسلام کی دعوت دی تو وہ کہنے لگے ہمیں اس کی ضرورت نہیں اور ان پر نیزے پھینکنے شروع کر دیئے۔ بنو سلیم کے لئے کمک پہنچتی رہی یہاں تک کہ انھوں نے مسلمانوں کو ہر طرف سے گھیر لیا۔ شدید لڑائی ہوئی۔ ان میں سے اکثر افراد شہید ہو گئے۔ ابن ابی العوجاؓ بھی شدید زخمی ہو کر گر پڑے۔ پھر بڑی مشکل سے اٹھ کر چلتے ہوئے مدینہ پہنچ گئے۔ 
 
۳۰۔ سریہ حضرت غالب  بن عبداللہ لیثی۔ کدیدکی طرف صفر  ۸ ھ  
رسول اللہﷺ نے حضرت غالبؓ  بن عبداللہ لیثی کو تقریباً پندرہ سولہ افراد کے ساتھ کدید نامی جگہ پر بنی ملُوح کی طرف بھیجا۔ اور ہدایت کی کہ دشمن پر اچانک حملہ کر دینا۔ حبذب  بن مکیث جہنیؓ بیان کرتے ہیں کہ ہم نے اچانک ان پر حملہ کر دیا اور بہت سارے مویشی ہانک کر لے آتے۔ بنی ملُوح ایک بہت بڑی جمعیت لے کر ہمارے تعاقب میں روانہ ہوئے لیکن اللہ تعالیٰ نے ہمارے اور ان کے درمیان سیلابی پانی کو حائل کر دیا اور وہ ہم تک نہ پہنچ سکے۔ 
 
۳۱۔ سریہ حضرت شجاع  بن وہب اسدی۔ سّی کی طرف۔ ربیع الاول  ۸ ھ  
رسول اللہ ﷺ نے حضرت شجاع  بن وہب اسدی کو چوبیس آدمیوں کے ساتھ سّی نامی جگہ کی طرف بھیجا جو معدن کے پیچھے رکبہ کی جانب ہے۔ یہ مدینہ سے پانچ رات کے فاصلہ پر ہے۔ یہ لشکر دن کے وقت چھپا رہتا اور رات کے وقت سفر کرتا یہاں تک کہ ہوازن کے جتھے کی غفلت کی حالت میں اچانک ان پر حملہ کر دیا اور مال غنیمت میں بہت سارے اونٹ اور بکریاں لے کر مدینہ واپس آ گئے۔ 


۳۲۔ 	سریہ حضرت کعبؓ  بن عمیر غفاری۔ ذات اطلاح کی طرف۔ ربیع الاول  ۸ھ
ربیع الاول ۸ ھ   میں رسول اللہﷺ نے حضرت کعب  بن عمیر غفاریؓ کو پندرہ افراد کے ساتھ ’’ذات اطلاح ‘‘ نامی جگہ کی طرف بھیجا جو کہ وادی القریٰ سے آگے ہے۔ وہاں انھیں دشمنوں کی کثیر تعداد کا سامنا کرنا پڑا۔ انھوں نے ان کو اسلام کی دعوت دی جو انھوں نے قبول نہ کی اور تیر برسانے شروع کر دے۔ جب اصحاب رسولؐ  نے یہ منظر دیکھا تو انھوں نے شدید لڑائی کی یہاں تک کہ شہید ہو گئے۔ صرف ایک زخمی آدمی بچ نکلنے میں کامیاب ہو سکا۔ اس نے جا کر بتایا تو حضورﷺ پر بڑا گراں گزرا۔ آپﷺ نے ایک لشکر بھیجنے کا فیصلہ کیا لیکن پتہ چلا کہ دشمن کسی دوسری جگہ چلے گئے ہیں تو آپ نے ارادہ ملتوی کر دیا۔ 
 
۳۳۔ سریہ موتہ۔ جمادی الاول ۸  ھ  
شام کے گورنر شرحبیل  بن عمرو غسّانی نے رسول اللہﷺ کے قاصد حضرت حارثؓ  بن عمرازدی کو شہید کر دیا تھا۔ آپﷺ نے اسے سزاء دینے کے لئے جنوبی اردن کے شہر بلقا کی طرف مسلمانوں کا ایک لشکر بھیجا۔ اس لشکر کی تعداد تین ہزار تھی۔ ان کے امیر حضرت زیدؓ  بن حارثہ تھے۔ آپﷺ نے فرمایا تھا ’’اگر وہ شہید ہو جائیں تو جعفر  بن ابی طالب امیر ہوں گے۔ اگر وہ بھی شہید ہو جائیں تو عبداللہ  بن رواحہ امیر ہوں گے۔ ’’اتفاق یہ  ہوا کہ یہ تینوں امراء یکے بعد دیگرے شہید ہو گئے۔ پھر جھنڈا حضرت خالدؓ  بن ولید کو دیا گیا تو وہ لشکر کو بہ حفاظت مدینہ منورہ واپس لے آئے۔ اصل وجہ یہ تھی کہ رومیوں کا لشکر بہت بڑا تھا اور بہت سے عربوں نے بھی ان کی مدد کی تھی۔ 

۳۴۔ 	 سریہ حضرت عمر وؓ  بن عاص۔ ذات السلاسل کی طرف۔ جمادی الآخر ۸ ھ  
قضاعہ قبیلہ کے کچھ لوگ مدینہ منورہ پر حملہ کرنے کے لئے اکٹھے ہوئے تھے۔ ان کو تتر بتر کرنے کے لئے حضرت عمروؓ  بن عاص تین سو مہاجرین و انصار لے کر بَلّی کے علاقہ میں پہنچے اور بنو عذرہ اور بلقین کے لشکر کو بھگا دیا۔ اس جنگ کا نام ذات السلاسل اس لئے ہے کہ مشرکوں نے اس خوف سے کہ ان کے آدمی جنگ سے بھاگ نہ جائیں ایک دوسرے کو زنجیروں سے باندھ دیا تھا اور بعض کہتے ہیں کہ وہاں ایک کنواں تھا جس کا نام سلسل تھا۔ 
 
۳۵۔ سریہ حضرت ابوعبیدہؓ  بن جرّاح۔ قبلیہّ کی طرف رجب   ۸ ھ  
اسے سریہ خبط بھی کہتے ہیں کیونکہ خوراک کی قلت کی وجہ  سے مسلمانوں کو پتے کھانے پڑے تھے۔ حضرت ابوعبیدہؓ  بن الجراح کے ساتھ تین سو آدمی تھے۔ مقصود جہنہ کے ایک قبیلہ کی سرکوبی تھا۔ 
 
۳۶۔ سریہ حضرت ابوقتادہؓ  بن ربعی انصاری۔ خضرہ کی طرف شعبان   ۸ھ 
 حضرت ابوقتادہؓ انصاری پندرہ آدمی لے کر نجد میں بنو محارب کے علاقہ کی طرف   گئے۔ مقصد غطفان کی ایک جماعت کو تتر بتر کرنا تھا۔ انھوں نے بنو غطفان پر حملہ کر دیا۔ جو مدمقابل آیا وہ قتل ہو گیا۔ دوسو اونٹ ، دو ہزار بکریاں اور بہت سارے قیدی ان کے ہاتھ  آئے۔ 
 
۳۷۔ سریہ حضرت ابوقتادہؓ  بن ربعی انصاری۔ بطن اضم کی طرف رمضان  ۸ھ
فتح  مکہ سے تھوڑے دن قبل کی بات ہے حضرت ابوقتادہؓ ربعی انصاری آٹھ افراد لے کر اس طرف گئے تاکہ دیکھنے والے سمجھیں کہ رسول اللہﷺ اسی طرف جائیں گے اور سفر مکہ کا شبہ نہ رہے۔ اس لشکر میں مُحلّم  بن جثامہ لیثی  بھی تھے۔ عامر اشجعی ان کے پاس سے گزرے۔ انھوں نے سلام کیا۔ دوسرے افراد نے تو انھیں کچھ نہیں کہا لیکن حضرت محلم بنؓ جثامہ نے انھیں قتل کر لیا اور ان کا ساز و سامان لے لیا۔ 
 
۳۸۔ سریہ حضرت خالدؓ  بن ولید۔ نخلہ کی طرف۔ رمضان  ۸ھ 
رسول اللہﷺ نے رمضان ۸ھ میں حضرت خالدؓ  بن ولید کو تیس سواروں کے ساتھ عُزّیٰ  نامی بت گرانے کے لئے بطن نخلہ کی طرف بھیجا۔ حضرت خالدؓ  بن ولید اسے گرا کر واپس آئے تو نبیﷺ نے پوچھا کیا آپ نے کچھ دیکھا ہے وہ کہنے لگے نہیں ! آپﷺ نے فرمایا تم نے اسے نہیں گرایا۔ جاؤ دوبارہ گرا کر آؤ۔ حضرت خالدؓ  بن ولید انتہائی غصہ کے عالم میں واپس آ گئے۔ اپنی تلوار میان سے نکالی تو ایک ننگی سیاہ رنگ کی بکھرے بالوں والی عورت سامنے آئی۔ دربان چیخنے لگا۔ حضرت خالدؓ  بن ولید نے اسے مار کر دو حصوں میں تقسیم کر دیا اور واپس جا کر رسول اللہﷺ کو بتایا۔ آپﷺ نے فرمایا ہاں یہ عُزّیٰ  تھی۔ وہ اس بات سے مایوس ہو گئی تھی کہ اب تمہارے شہروں میں اس کی پوجا ہو۔ یہ دیوی نخلہ نامی جگہ میں تھی۔ قریش اور بنوکنانہ اس کی پوجا اور تعظیم کیا کرتے تھے۔ بنو شیبان اس کے نگران تھے۔ 
۳۹۔ سریہ حضرت عمرؓ و بن عاص۔ بنو ہذیل کی طرف رمضان  ۸ ھ  
رسول اللہﷺ نے حضرت عمروؓ  بن عاص کو بنو ہذیل کے بت سواع کو گرانے کے لئے بھیجا۔ انھوں نے اسے توڑ دیا اور اپنے ساتھیوں سے کہا اس کا بیت المال بھی توڑ دو۔ لیکن اس میں کچھ نہیں تھا۔ 
 
۴۰۔ سریہ حضرت سعدؓ  بن زید اشہلی۔ مشلَّل کی طرف رمضان  ۸ ھ 
رسول اللہﷺ نے حضرت سعد  بن زید اشہلی کو بیس سواروں کے ساتھ مناۃ کو گرانے کے لئے بھیجا۔ مناۃ مشلَّل نامی جگہ پر تھا۔ اوس۔ خزرج اور غسّان اس کی پوجا کرتے تھے۔ جب حضرت سعدؓ بت کی جانب بڑھے تو ایک سیاہ رنگ کی بکھرے بالوں والی ننگی عورت بین  کرتی اور سینہ پیٹتی سامنے آئی۔ حضرت سعدؓ  بن زید نے اسے قتل کر دیا۔ پھر حضرت سعدؓ  اور ان کے ساتھیوں نے مل کر بت گرایا۔ 

۴۱۔ سریہ حضرت خالدؓ  بن ولید۔ بنو جذیمہ کی طرف شوال   ۸ ھ  
رسول اللہﷺ نے حضرت خالدؓ  بن ولید کو تین سو پچاس افراد کے ساتھ جو کہ مہاجرین۔ انصار اور بنو سلیم پر مشتمل تھے بنو جذیمہ کی طرف بھیجا۔ یہ مکہ کے نشیبی علاقہ میں یلملم کی طرف آباد تھے۔ اس لڑائی میں حضرت خالدؓ سے بہت سے قیدی غلطی سے قتل ہو گئے تھے۔ رسول اللہﷺ نے حضرت علیؓ ابی طالب کو بھیجا تاکہ وہ مقتولین کی دِیت ادا کریں اور ان کے نقصانات کی تلافی کریں۔ 

۴۲۔ سریہ حضرت طفیلؓ  بن عمر دوسی۔ ذوالکفین کی طرف۔ شوال   ۸ھ 
طائف روانگی سے پہلے رسول اللہﷺ نے حضرت طفیلؓ  بن عمر دوسی کو عمرو بن حممہ دوسی کے بت ذوالکفین کو زیر و زبر کرنے کے لئے بھیجا۔ آپﷺ نے فرمایا۔ اپنی قوم کے مسلمان افراد کو اپنے ساتھ لے لینا اور واپس آ کر چار سو افراد کے ساتھ محاصرہ طائف ہی کے دوران میں آپﷺ کے پاس واپس پہنچ گئے۔ 
 
۴۳۔ سریہ حضرت عینیہ  بن حصن فزاریؓ۔ بنو تمیم کی طرف۔ محرم    ۹ھ
حضرت عینیہ   بن حصن فزاریؓ پچاس سوار لے کر بنو تمیم کی طرف گئے۔ وہ اس وقت سقیا اور بنو تمیم کے علاقہ کے درمیان ٹھہرے ہوئے تھے۔ بنو تمیم کے بہت سے افراد قید ہوئے لیکن رسول اللہﷺ نے احسان فرماتے ہوئے ان سب کو چھوڑ دیا۔ 

۴۴۔ سریہ حضرت قطبہ  بن عامرؓ۔ تیالہ کی طرف۔ صفر    ۹ ھ  
رسول اللہﷺ نے حضرت قطبہ  بن عامرؓ کو ایک سو بیس آدمیوں کے ساتھ خثعم کے ایک قبیلہ کی طرف تیالہ نامی جگہ کی طرف بھیجا۔ آپ نے انھیں حکم دیا کہ اچانک حملہ کر دینا۔ یہ دس اونٹوں پر باری باری سفر کرتے ان کے علاقہ میں پہنچ گئے۔ وہاں انھوں نے ایک آدمی کو گرفتار کر لیا اس سے پوچھا تو اس نے چلّا چلّا کر لوگوں کو خبردار کرنا  شروع کر دیا۔ انھوں نے اسے قتل کر دیا۔ بڑی شدید لڑائی ہوئی۔ دونوں طرف بہت سے افراد زخمی   ہوئے۔ قطبہ  بن عامر نے جس کو قتل کرنا تھا قتل کیا اور اونٹ بکریاں اور عورتیں لے کر مدینہ پہنچ گئے۔ 

۴۵۔ سریہ ضحاک  بن سفیان کلابیؓ۔ بنو کلاب کی طرف۔ ربیع الاول    ۹ھ
حضرت ضحاکؓ چند ساتھیوں سمیت بنو کلاب کی طرف گئے۔ زُج لاوہ مقام پر ان سے ٹکراوۂوا اور خوب لڑائی ہوئی۔ 


۴۶۔ سریہ علقمہؓ  بن مجز ز مدلجی۔ جدہ کی طرف۔ ربیع الٓاخر    ۹ ھ  
حضرت علقمہ  بن مجز ز مدلجی تین سو آدمیوں کو لے کر حبشہ کی طرف چلے۔ مقصد حبشیوں کی ایک جماعت کو روکنا تھا جو بحری راستہ سے ادھر آتے تھے۔ وہ خبر سنتے ہی وہاں سے فرار ہو گئے۔ 

۴۷۔ سریہ حضرت علیؓ  بن ابی طالب۔ بنوطے کی طرف۔ ربیع الآخر   ۹ھ
حضرت علیؓ ایک سو پچاس آدمی لے کر قبیلہ طے کے بت ’’فُلُس’‘ کو توڑنے کے لئے ان کے علاقہ کی طرف گئے اور بت کو توڑا۔ لوگ ادھر ادھر بھاگ گئے۔ قید ہونے والی عورتوں میں حاتم طائی کی بیٹی سفَّانہ  بھی تھی۔ اس کا بھائی عدی  بن حاتم شام کی طرف بھاگ گیا تھا۔ رسول اللہﷺ کو سفَّانہ کا پتہ چلا تو آپ نے اس پر احسان فرماتے ہوئے اسے آزاد فرمایا۔ اس کے بھائی عدی  بن حاتم نے اپنی بہن سے رسول اللہﷺ مسلمانوں کے حالات سنے تو مدینہ آ کر اسلام قبول کر لیا۔ 

۴۸۔ سریہ حضرت عکاشہؓ  بن محصن اسدیؓ۔ جِناب کی طرف۔ ربیع الآخر ۹ھ  
حضرت عکاشہؓ کا یہ سریہ مدینہ منورہ کے شمال میں عذرہ اور بلی کے قبائل میں پیش آیا تھا جو جِناب کے آس پاس رہتے تھے ان سے پہلے جمادی الآخر ۸ ھ  میں حضرت عمرو بن عاصؓ بھی ایک سریہ کے ساتھ ان قبائل کی طرف گئے تھے۔ 

۴۹۔ سریہ حضرت علیؓ  بن ابی طالب۔ یمن کی طرف۔ رمضان   ۱۰ھ 
رسول اللہﷺ نے حضرت علی کو یمن کی طرف بھیجا۔ بذات خود ان کے لئے جھنڈا باندھا۔ اپنے ہاتھ سے انہیں عمامہ پہنایا اور فرمایا ’’ان کے علاقہ میں قیام کرو۔ جب تک وہ خود لڑائی نہ شروع کریں تم نہ کرنا ‘‘ حضرت علیؓ تین سو سواروں کے ساتھ روانہ ہوئے۔ یہ پہلا لشکر تھا جو مذحج کے علاقہ میں داخل ہوا۔ حضرت علیؓ نے نے مختلف اطراف میں اپنے ساتھیوں کو بھیجا تو وہ بہت سارا مال غنیمت لونڈیاں اور غلام وغیرہ لائے۔ حضرت علیؓ نے بریدہ  بن حصیب اسلمی کو مال غنیمت پر نگران مقرر کیا۔ پھر دشمن سے آمنا سامنا ہوا۔ حضرت علیؓ نے انھیں اسلام کی دعوت دی جواب میں انھوں نے نیزے اور تیر پھینکنے شروع کر دے۔ حضرت علیؓ نے صف بندی کی اور اہل مذحج پر حملہ کر دیا۔ ان میں سے بیس آدمی قتل ہوئے تو وہ شکست کھا کر منتشر ہو گئے۔ حضرت علیؓ نے ان کا تعاقب کرنے سے روک دیا۔ پھر ان کو اسلام کی دعوت دی تو انھوں نے فوراً اسلام قبول کر لیا۔ 

۵۰۔ سریہ حضرت خالدؓ  بن ولید۔ نجران کی طرف۔ ربیع الاول   ۱۰ ھ  
رسول اللہﷺ نے حضرت خالدؓ  بن ولید کو نجران میں بنی عدالمدان کی طرف بھیجا۔ 
 
۵۱۔ سریہ حضرت اُسامہؓ  بن زید۔ بلقاء کی طرف۔ صفر   ۱۱ھ  
یہ حضورﷺ کی زندگی کی آخری لشکر کشی ہے۔ رسول اللہﷺ نے حضرت اُسامہؓ  بن زید سے فرمایا ’’لشکر لے کر اس جگہ جاؤ جہاں تمہارا باپ شہید ہوا تھا۔ (جنوبی بلقاء میں موتہ کے مقام پر) اور ان کے گھوڑوں کے نیچے روند ڈالو ‘‘۔ 
حضرت اسامہؓ کے لشکر نے مدینہ منورہ سے تین مل باہر شام کی جانب ’’حرف ‘‘ کے مقام پر پڑاؤ ڈال دیا۔ لوگ تیاری کر کے ساتھ شامل ہو رہے تھے کہ رسول اللہﷺ کی طبیعت زیادہ بگڑ گئی۔ آپﷺ نے وصیت فرمائی ’’اسامہ کا لشکر لازمی بھیج دینا ‘‘ رسول اللہﷺ اللہ کو پیارے ہو گئے۔ پھر خلیفہ رسول حضرت ابو بکرؓ صدیق نے آپﷺ کی وصیت کے مطابق اس لشکر کو بھیج دیا اور لشکر فتح مند ہو کر واپس آیا۔ 



طبقات ابن سعد کے مطابق سرایا کی تفصیل 

نمبرشمار، لشکر کا قاعد تاریخ جگہ مسلمان مشرکین ۱حمزہ  بن عبدالمطلفرمضان ۱ھ ساحل بحر احمر ۳۰ مہاجر۳۰ آدمی ۲عبیدہ  بن حارث  بن مطلب شوال ۱ھ بطن رابغ۶۰ مہاجر۲۰۰ آدمی ۳سعد  بن ابی وقاص ذوالقعدہ ۲ھ غدیر خم کے قریب خرار۲۰ مہاجرقافلۂ قریش ۴عبداللہ  بن جحش اسدیرجب ۲ ھ وادی نخلہ ۱۲ مہاجرقافلۂ قریش ۵عمیر بن عدی  بن خرشہ خطمی رمضان ۲ھ مدینہ منورہ اکیلے عمیرعصماء بنت مروان۶سالم  بن عمیر عمریشوال ۲ھ ۔ اکیلے سالم ابوعفک یہودی ۷ محمد  بن مسلمہ اور ابونائلہربیع الاول ۳ھمدینہ کے مضافات۵ مسلمان کعب  بن اشرف ۸ زید بن حارثہ جمادی الآخر ۳ھقردۂ نجد۱۰۰ سوار قافلۂ صفوان ۹ابوسلمہ مخزومی محرم ۴ھقطن ۱۵۰ آدمی بنواسد۱۰عبداللہ  بن انیسمحرم ۴ھعرنہصرف عبداللہ سفیان  بن خالد ہذلی۱۱ منذر  بن عمرو ساعدیصفر ۴ھ بئر معونہ ۷۰انصار بنو سلیم ۱۲ مرثد  بن ابی مرثد غنویصفر ۴ ھ رجیع۱۰ آدمی قارہ اور عضل ۱۳محمد  بن مسلمہ  محرم ۶ھ قرطاء ۳۰ سواربنوبکر ۱۴عکاشہ  بن محصن اسدیربیع الاول۶ھ غمر(بنو اسد)۴۰ آدمی ۱۵محمد  بن مسلمہ ربیع الاول ۶ھ بنو ثعلبہ۱۰  آدمیبنوثعلبہ ۱۶ابو عبیدہ  بن جراحربیع الآخر ۶ھ ذوالقصہ ۴۰ آدمی بنو محارب ۱۷زید  بن حارثہ ربیع الآخر ۶ھ جمومکئی صحابہبنو سلیم ۱۸زید  بن حارثہ جمادی الاولیٰ۶ھعیص۱۷۰ سوارساحل بحر ۱۹زید  بن حارثہ جمادی الآخر۶ھطرف۱۵  آدمیبنوثعلبہ ۲۰زید  بن حارثہ جمادی الآخر۶ھحسمی۵۰۰آدمیبنوجذام۲۱زید  بن حارثہ رجب ۶ھوادی قریٰکئی صحابہوادی قریٰ کے یہودی ۲۲عبدالرحمن  بن عوف شعبان۶ھدومۃ الجندلکئی صحابہ بنوکلب۲۳علی  بن ابی طالب شعبان ۶ھفدک۱۰۰ آدمی بنوسعد۲۴زید  بن حاثہ  رمضان ۶ھوادی قریٰکئی صحابہ فزارہ۲۵عبداللہ  بن عتیک رمضان ۶ھخیبر۵ آدمی ابورافع نضری۲۶عبداللہ  بن رواحہ شوال ۶ھخیبر۳۰ آدمی اُسیر بن زارم۲۷کرز  بن جابر فہری شوال ۶ھعرینہ ۲۰ سوار عرینہ۲۸عمرو  بن امیہ ضمری ۶ھ مکہ ۲ آدمی ابوسفیان۲۹عمر  بن خطاب شعبان ۷ھتربہ ۳۰ آدمی ہوازن۳۰ابو بکرؓ صدیق شعبان ۷ھنجد (ضریۃ)۔ بنوکلاب۳۱بشیر  بن سعد انصاری شعبان ۷ھفدک ۳۰ آدمی بنومرہ ۳۲غالب  بن العوجاء سلمیرمضان ۷ھمیفعہ (بطن نخل)۱۳۰ آدمی بنوعوال اور بنوعبد بن ثعلبہ۳۳بشیر  بن سعدانصاری شوال ۷ھیمن و جبار۳۰۰ آدمی بنوغطفان۳۴ابن ابی العوجاء سلمی ذوالحجہ ۷ھبنو سلیم۵۰ آدمی بنوسلیم۳۵غالب  بن عبداللہ لیثیصفر ۸ھکدید۲۰۰ آدمی بنوملوح۳۶غالب  بن عبداللہ لیثیصفر ۸ھفدک ۲۰۰ آدمی بنومرہ ۳۷شجاع  بن وہب اسدی ربیع الاول۸ھسّی۲۴ آدمی ہوازن۳۸کعب  بن عمیر غفاری ربیع الاول۸ھذات اطلاح۱۵ آدمی شامی علاقے کے مشرک۳۹زید بن حارثہ ، جعفر  بن ابی طالب اور عبداللہ  بن رواحہ جمادی الاولیٰ۸ھبلقاء۳۰۰۰ آدمی ایک لاکھ رومی۴۰عمر و  بن عاص جمادی الآخر۸ھذات السلاسل۳۰۰آدمی اور ۳۰ سوارقضاعہ۴۱ابوعبیدہ  بن جراح رجب ۸ھقبلیہ ۳۰۰ آدمی جہینہ۴۲ابوقتادہ  بن ربعی انصاریشعبان ۸ھخضرہ۱۵آدمیغطفان۴۳ابوقتادہ  بن ربعی انصاریرمضان ۸ھبطن اصنم۸ آدمی فتح مکہ سے قبل دشمن کو دھوکہ دینے کے لئے ۴۴خالد  بن ولید رمضان ۸ھنخلہ۳۰ سوار عزی بت گرانے کے لئے ۴۵عمرو  بن عاص رمضان ۸ھسراع بت کی طرفکئی صحابہ بنوہذیل۴۶سعد  بن زید اشہلیرمضان ۸ھمُشلَّل۲۰ آدمی منات بت گرانے کے لئے ۴۷خالد  بن ولید شوال ۸ھمکہ کے  جنوب میں ۳۵۰ آدمی بنو جذیمہ۴۸طفیل  بن عمر و دوسی شوال ۸ھذوالفکین بت گرانے کے لئے ۔ ۔ ۴۹عے ینہ  بن حصن فزاری محرم ۹ھبنو تمیم۵۰ آدمی بنو تمیم۵۰قطبہ  بن عامر  بن حدیدہصفر ۹ھتبالہ ۲۰آدمیبنو خثعم۵۱ضحاک کلابیربیع الاول ۹ھزج لاوہکئی صحابہ بنوکلاب۵۲علقمہ  بن مجز ز مدلجیربیع الآخر۹ھجدہ ۳۰۰ آدمی حبشی جماعت۵۳علی  بن ابی طالب ربیع الآخر۹ھفلس کی طرف جو قبیلہ طی کا بت تھا ۱۰۰ آدمی۵۰
 سوار بنوطی۵۴عکاشہ  بن محصن اسدیربیع الآخر۹ھعذرہ اور بلی کا علاقہ کئی صحابہ جناب۵۵خالد  بن ولید ربیع الاول ۱۰ھنجران کئی صحابہ بنوعبدالمدان۵۶علی  بن ابی طالب رمضان ۱۰ھیمن ۳۰۰سوار مدحج 
نوٹ: موتہ کی مہم جو جمادی الاول ۸ھ  میں ہوئی تھی اس میں حضورﷺ نے شرکت نہیں فرمائی تھی۔ اس لئے اسے سریہ تصور کیا جانا چاہئے نہ کہ غزوہ۔ 
سرایا کی یہ تفصیل طبقات ابن سعد کے مطابق ہے جبکہ دیگر تواریخ اسلام میں اس میں مندرجہ بعض سرایا کی تفصیل نہیں ہے۔ 




اولیات و تقدمات 

از۔ ۔ ۔  (کتاب ’’محسن انسانیت ‘‘ از نعیم صدیقی) 
٭۔ ۔ ۔  پہلا حکم بعثت۔ ۔ ۔  مورخہ ۹ / ربیع الاول ۴۱ ھ  سال میلاد 
٭۔ ۔ ۔  اولین نزول قرآن۔ ۔ ۔  سورہ علق مورخہ ۱۸/ رمضان     ۱    سال بعثت 
٭۔ ۔ ۔  راہِ حق میں حضورﷺ کا اولین حلقہ رفاقت 
۱۔ خواتین میں حضرت خدیجہؓ طاہرہ 
۲۔ پختہ شعور آزاد مردوں میں حضرت ابو بکرؓ صدیق 
۳۔ نو خیز جوانوں میں حضرت علیؓ
۴۔ زیر نگیں طبقہ میں حضرت زیدؓ  بن حارثہ (حضورﷺ کے آزاد کردہ غلام) 
٭۔ ۔ ۔  حضرت خدیجہؓ کے بعد سب سے پہلی خاتون جو اسلامی تحریک کے دائرہ میں داخل ہوئیں۔ 
لبابہ بنت الحارث زوجہ حضرت عباسؓ 
٭۔ ۔ ۔  دار ارقم کے دور دعوت میں اولین بیعت کرنے والے صحابی 
عاقلؓ  بن بکیر 
٭۔ ۔ ۔  اولین مرکز تحریک۔ ۔ ۔  دارِ ارقم واقع بہ کوہ صفا 
٭۔ ۔ ۔  سب سے پہلا خطاب عام۔ ۔ ۔  کوہ صفاء پر ( ۳ سال بعثت) 
٭۔ ۔ ۔  سب سے پہلی آیت جس پر کفار میں شدید برہمی پیدا ہوئی 
انکم وما تعبدون من دون اللہ حصب جہنم 
٭۔ ۔ ۔  سب سے پہلا اسلامی گھرانہ۔ 
خانۂ حضرت ابو بکر صدیق رضی اللہ عنہ 
٭۔ ۔ ۔  سب سے پہلی خاتون جو مسلم والدین کے سایہ میں بچپن ہی سے اسلام کی اٹھان اٹھیں۔ 
حضرت عائشہ رضی اللہ تعالیٰ عنہا
٭۔ ۔ ۔  اسلام کی حمیت کے تحت پہلا اتفاقی قتل 
حضرت سعدؓ  بن ابی وقاص کے ہاتھوں ہوا۔ واقعہ یہ تھا کہ شہر سے باہر مسلم جماعت مصروف نماز تھی اور کفار نے شرارت کی۔ حضرت سعدؓ نے ایک ہڈی اٹھا کر ان کی طرف پھینکی وہ ایک کافر کے لگی اور وہ ختم ہو گیا۔ 
٭۔ ۔ ۔  سب سے پہلا جوڑا جو بالفاظ حضورؐ حضرت لوط و ابراہیم علیہ السلام کے بعد خدا کی راہ میں ہجرت کے لئے نکلا۔ 
حضرت عثمانؓ و حضرت رقیہؓ ہجرت کر کے حبشہ روانہ ہوئے۔ 
٭۔ ۔ ۔  اسلامی تحریک کی تاریخ میں اولین جھنڈا لہرایا گیا۔ 
بریدہ اسلمی کے ہاتھوں سفر ہجرت میں 
٭۔ ۔ ۔  کعبہ اللہ میں سب سے پہلے کلمہ اسلام کو بآواز بلند پکار کر مار کھانے والے صحابی۔ 
حضرت ابوذرؓ غفاری 
٭۔ ۔ ۔  وہ ہستی جس نے پہلی بار اپنے اسلام کا پر زور طریق سے اعلان کرایا۔ 
حضرت عمر رضی اللہ عنہ ، 
٭۔ ۔ ۔  وہ ہستی جس کے قبول اسلام سے پہلی بار کعبۃ اللہ میں ادائے نماز کا آغاز  ہوا۔ 
حضرت عمر رضی اللہ عنہ ، 
٭۔ ۔ ۔  وہ ہستی جس کے قبول اسلام پر کفار نے پہلی بار محسوس کیا کہ تحریک اسلامی زور پکڑ گئی ہے۔ 
حضرت حمزہ رضی اللہ عنہ ، 
٭۔ ۔ ۔  سب سے پہلے مسلم انصاری سردار جنھوں نے مکہ والوں کے ہاتھوں مار  کھایا۔ 
حضرت سعدؓ  بن معاذ۔ 
٭۔ ۔ ۔  اولین جان جو حرم میں راہ حق میں قربان ہو گئی۔ 
حیارث  بن ابی ہالہ (حضرت خدیجہؓ کے پہلے شوہر کی اولاد) 
٭۔ ۔ ۔  اولین خاتون جو انتہائی مظلومانہ انداز سے اسلام پر قربان ہوئیں۔ 
حضرت سُمَّیہ (حضرت یاسرؓ کی اہلیہ اور حضرت عمارؓ کی والدہ) 
٭۔ ۔ ۔  سب سے پہلا شخص جس نے بنو ہاشم کے مقابلہ میں قریش کے مقاطعہ کو ختم کرانے کی تحریک کی۔ 
ہشام  بن عمرو بن ربیعہ۔ 
٭۔ ۔ ۔  اولین مرد مومن جس نے اپنی ایک آنکھ صداقت کے لئے قربان کر دی۔ 
عثمانؓ  بن مظعون (قریش کی مجلس میں انھوں نے لبید کے سامنے اس کے ایک مصرعہ سے اختلاف کیا اس پر ان کی آنکھ پھوڑ دی گئی) 
٭۔ ۔ ۔  سب سے پہلے مہاجر مدینہ 
حضرت ابوسلمہؓ 
٭۔ ۔ ۔  اولین حادثہ ارتداد 
عبید اللہ  بن جحش حبشہ میں ہجرت کر کے جانے کے بعد عیسائی ہو گیا۔ 
٭۔ ۔ ۔  اسلام کے لئے سب سے پہلا تیر چلانے والے۔ 
حضرت سعدؓ  بن ابی وقاص۔ سریہ عبدالحارث میں بمقام ثنیتہ المرہ دشمن پر تیر پھینکا مگر دشمن بچ نکلا۔ 
٭۔ ۔ ۔  اسلام کی حمایت میں سب سے پہلے تلوار اٹھانے والے۔ 
حضرت زبیرؓ  بن العوام 
٭۔ ۔ ۔  ہجرت حبشہ ثانیہ میں اولین مہاجر۔ 
حضرت جعفرؓ  بن ابی طالب 
٭۔ ۔ ۔  مدینہ کا پہلا نوجوان جو حضورﷺ کی دعوت سے متاثر ہوا۔ 
سوید  بن صامت 
٭۔ ۔ ۔ اولین انصاری صحابی جن کا مدینہ میں (ہجرت کے بعد) انتقال ہوا۔ 
کلثومؓ  بن الہدم جن کے مکان واقع قباء میں حضورﷺ نے ہجرت کے بعد چند روز قیام فرمایا تھا۔ 
٭۔ ۔ ۔  سب سے پہلے مہاجر جن کا مدینہ میں انتقال ہوا۔ 
حضرت عثمانؓ  بن  مظعون 
٭۔ ۔ ۔  حمیت اسلام کے تحت پہلا شخصی قتل۔ ۔ ۔  عورت 
عصمہ بنت مروان خطمیہ قبیلہ کو نبی اکرمﷺ کے خلاف بھڑکاتی تھی اور بد گوئی کرتی تھی۔ اس کے نو مسلم بھائی حضرت عمیر  بن بدی الخطمی نے کسی موقع پر جوش میں آ کر اس کا خاتمہ کر دیا۔ (رمضان  ۲ھ)
٭۔ ۔ ۔  حمیت اسلام کے تحت پہلا شخصی قتل۔ ۔ ۔  مرد 
ابوغفلہ یہودی حضورﷺ اور مسلمانوں کے خلاف بدزبانی کر کے لوگوں کو اشتعال دلاتا تھا۔ غالم  بن عمیر انصاری نے غیرت میں آ کر اس کا خاتمہ کر دیا۔ 
٭۔ ۔ ۔  مدینہ میں اولین معلم اسلام کی ماموریت۔ 
حضرت مصعبؓ  بن عمیر کو (ابن ام مکتوم کی معیت میں) حضور نے وفد انصار کے ساتھ روانہ کیا۔ 
٭۔ ۔ ۔  بیعت عقبہ ثانیہ میں سب سے پہلے بیعت کرنے والے صحابی۔ 
حضرت براءؓ  بن معرور 
٭۔ ۔ ۔  مدینہ میں پہلا اجتماعی درس قرآن۔ 
مسجد بنی زریق میں دیا گیا۔ (غالباً یہ باقاعدہ مسجد نہ تھی بلکہ عبادت کے لئے ایک جگہ مقرر کر لی تھی) 
٭۔ ۔ ۔  سب سے پہلے باقاعدہ مسجد کی تعمیر۔ 
مسجد قباء  جو ۸ تا ۱۱ ربیع الاول   ۳ ۱   سال بعثت تعمیر ہوئی۔ 
٭۔ ۔ ۔  اولین جمعہ جو حضورﷺ کی امامت میں ہوا۔ 
۱۲ / ربیع الاول  ۱ ھ  کو بنی سالم کی آبادی میں پہلا جمعہ پڑھا گیا جس میں ایک سو علمبرداران اسلام شریک تھے۔ 
٭۔ ۔ ۔  مدینہ کا قبیلہ جو پورے کا پورا بہ یک دم اسلام میں داخل ہوا۔ 
بنی عبدالاشہل (صرف ایک آدمی اس سعادت سے بعد میں ہمکنار ہوا) 
٭۔ ۔ ۔  سب سے پہلا فوجی دستہ جو اسلامی ریاست کی طرف سے طلایہ گردی کے لئے نکلا۔ 
حضرت حمزہؓ  بن عبدالمطلب کی کمان میں پہلا دستہ ہجرت کے ساتویں ماہ کے اوائل میں بھیجا گیا اور سیف الجر تک گیا۔ 
٭۔ ۔ ۔  نظام دفاع کے تحت پہلا فوجی علم اٹھانے والے صحابی۔ 
ابی مرثد الغنوی برائے سریہ سیف البحر
٭۔ ۔ ۔  حضورﷺ کا بہ نفس نفیس پہلا فوجی و سیاسی اقدام۔ 
غزوۂ و وّان (غزوہ ابواء) ہجرت کے بارہویں ماہ صفر میں۔ 
٭۔ ۔ ۔  مدینہ میں حضورﷺ کے مقرر کردہ پہلے قائم مقام  حاکم۔ 
حضرت سعدؓ  بن عبادہ (بہ سفر غزوۂ ودّان) 
٭۔ ۔ ۔  قریش کی طرف سے اسلامی ریاست پر پہلی دراز دستی 
کرز بن جابر فہری کا فوجی ڈاکہ (ربیع الاول  ۲ ھ)
٭۔ ۔ ۔  پہلی سرحدی جھڑپ جس میں اسلامی فوجی دستہ کے ہاتھوں ایک دشمن فرد ہلاک ہوا۔ 
سریہ نخلہ وقوعہ ماہ رجب  ۲ ھ  (واقد  بن عبداللہ تمیمی کے تیر سے) 
٭۔ ۔ ۔ پہلا موقع جبکہ مال غنیمت اور قیدی مدینہ میں لائے گئے۔ 
سریہ نخلہ 
٭۔ ۔ ۔  طریق اذان کا آغاز 
 ۱  ھ   میں ہوا 
٭۔ ۔ ۔  کعبۃ اللہ میں سب سے پہلی اذان۔ 
فتح مکہ ( ۸ ھ)کے موقع پر حضرت بلالؓ نے کہی۔ 
٭۔ ۔ ۔  سب سے پہلے کذّاب جس نے حضورﷺ کے مقابلہ میں جھوٹی نبوت کا علم بلند کیا۔ 
مسیلمہ کذاب 
٭۔ ۔ ۔  اولین تحریری امان نامہ جو حضورﷺ کی طرف سے جاری ہوا۔ 
سراقہ  بن جعشم کے لئے (سفر ہجرت میں) 
٭۔ ۔ ۔  دنیا کا پہلا باقاعدہ تحریری دستور۔ 
۱  ھ  میں مدینہ میں حضورﷺ کی قیادت میں مرتب و نافذ ہوا۔ 
٭۔ ۔ ۔  مدینہ سے باہر اسلامی ریاست کا پہلا حلیفانہ معاہدہ۔ 
بنی ضمرہ کے سردار عمرو  بن فحشی ضمری سے۔ ۔ ۔  یا۔ ۔ ۔  قبیلہ بنی ضمرہ  بن بکر  بن عبد مناف سے۔ 
٭۔ ۔ ۔  اولین صلیب جو قبول اسلام کے مقدس جرم میں دی گئی۔ 
حضرت خبیب  بن عدی و زید  بن دشنہ کو (بمقام تنعیم متصل مکہ)
٭ مدینہ میں یہود کی پہلی باغیانہ و  غدارانہ کا ر روائی  
بنو قینقاع نے ایک مسلم خاتون کو سر بازار برہنہ کر دیا اور بلوہ ہو گیا۔ 
٭۔ ۔ ۔  پہلا آزاد اسلامی کیمپ۔ 
سیف البحر میں حضرت ابو بصیر و ابو جندل نے قائم کیا۔ 
٭۔ ۔ ۔  فتح مکہ کے موقع پر اولین شخص جو اسلام میں داخل ہوا۔ 
حضرت ابوسفیانؓ  بن حارث  بن عبدالمطلّب 
٭۔ ۔ ۔  پہلا باقاعدہ جنگی معرکہ۔ 
غزوہ بدر (رمضان  ۲ ھ)
٭۔ ۔ ۔  میدان بدر میں اسلامی لشکر کے تین اولین مبارز
حضرت علیؓ۔ حضرت حمزہؓ۔ حضرت عبیدہؓ  بن حارث  بن عبدالمطلّب۔ 
٭۔ ۔ ۔  معرکہ بدر کا سب سے پہلا دشمن مقتول۔ 
اسود  بن عبدالاسد (مبارزت سے قبل) 
٭۔ ۔ ۔ معرکہ بدر کا سب سے پہلا مسلم شہید۔ 
مہجع مولا عمر  بن الخطاب 
٭۔ ۔ ۔  مدینہ میں فتح بدر کا مژدہ پہنچانے والے اولین قاصد۔ 
حضرت زیدؓ  بن حارثہ 
٭۔ ۔ ۔  پہلی بار دو گانہ عیدالفطر پڑھا گیا۔ 
یکم شوال  ۲ ھ  
٭۔ ۔ ۔  اسلامی ریاست کا پہلا سفیر جسے راستہ میں شہید کر دیا گیا۔ 
حارث  بن عمیر ازوی کو موتہ کے شامی حاکم شرجیل  بن عمرو عنان نے قتل کر دیا۔ 
٭۔ ۔ ۔  بہادری کا اولین خطاب جو حضورﷺ کی طرف سے دیا گیا۔ 
حضرت خالدؓ کو سیف اللہ کا خطاب دیا گیا۔ 
٭۔ ۔ ۔  سرکاری مکاتیب اور دستاویزوں پر مہر کے استعمال کی ابتداء۔ 
یکم محرم  ۷ ھ  
٭۔ ۔ ۔  اسلامی نظام کے تحت پہلا سیاسی واقعہ تحکیم۔ 
اسلامی ریاست اور بنو قریظہ کے درمیان  ۵ ھ   
٭۔ ۔ ۔  اسلامی دور میں پہلے صحابی جو حکم بنائے گئے۔ 
حضرت سعدؓ  بن معاذ۔ 
٭۔ ۔ ۔  حضورﷺ کے لئے اولین شاہی ہدیہ  
حبشہ کے شاہ نجاشی نے روانہ کیا۔ 
٭۔ ۔ ۔  مشرکین عرب میں سے اولین شخص جس کا ہدیہ حضور نے قبول فرمایا۔ 
ابوسفیان (بہ زمانہ صلح حدیبیہ) 
٭۔ ۔ ۔  پہلے سابق غلام جنھیں سالار لشکر بنایا گیا۔ 
زیدؓ  بن حارثہ (سریہ موتہ) 
٭۔ ۔ ۔  پہلا غزوہ جس میں بیت المال کا خُمس نکالا گیا۔ 
غزوہ بنو قینقاع یا غزوہ بنو قریظہ 
٭۔ ۔ ۔  لاَالہِٰ پکارنے والے دشمن کے قتل کا اولین حادثہ۔ 
سریہ جہینہ (رمضان  ۷ھ)میں اسامہ  بن زید کے ہاتھوں نہیک  بن مردوس کی جان لی گئی۔ 
٭۔ ۔ ۔  پہلا موقع جبکہ جماعت کی بھاری اکثریت وقتی طور پر بے اطمینانی میں مبتلا ہوئی۔ 
صلح حدیبیہ 
٭۔ ۔ ۔  حضورﷺ کے ہاتھوں پہلا زخمی و مقتول۔ 
حارث  بن القمہ (غزوۂ اُحد) 
٭۔ ۔ ۔  پہلا شہید جنتی جس نے نہ کوئی نماز پڑھی نہ روزہ رکھا۔ 
اصیرم (بنی عبدالا شہل) غزوۂ اُحد کے روز ایمان لا کر سیدھے شریک جہاد ہوئے اور شہادت پائی۔ 
٭۔ ۔ ۔  پہلا شہید راہ حق جس نے موت سے قبل نماز ادا کرنے کی سنت کا آغاز کیا۔ 
حضرت خبیبؓ 
٭۔ ۔ ۔  واقعہ بیر معونہ کے سب سے پہلے شہید۔ 
حرامؓ  بن ملحان  (حضرت انسؓ کے ماموں) 
٭۔ ۔ ۔  سب سے پہلی صلوٰۃ خوف پڑھی گئی۔ 
غزوہ عسفان یا غزوہ ذات الرّقاع 
٭۔ ۔ ۔  پہلے نمازی جس نے تین تیر کھائے مگر نماز نہیں توڑی۔ 
عبادؓ  بن بشیر (غزوہ ذات الرقاع) 
٭۔ ۔ ۔ مدینہ میں ارتداد کا اولین حادثہ 
حارث  بن سوید  بن صامت اگرچہ معرکہ ُاحد میں بہ حیثیت مسلم شریک ہوا مگر مجذر  بن زیاد بلوی کو قتل کر کے بھاگ گیا۔ بعد میں مدینہ آیا اور گرفتار ہو کر قتل ہوا۔ 
٭۔ ۔ ۔  پہلا مسلمان جو غلطی سے میدان جنگ میں مسلمان کے ہاتھ سے مارا گیا 
ہاشم  بن اصابہ (عبادہ  بن صامت کے ہاتھوں) 
٭۔ ۔ ۔  پہلی بار دشمن کا جاسوس گرفتار کر کے قتل کیا گیا۔ 
غزوہ بنی مصطلق میں۔ 
٭۔ ۔ ۔  پہلا نوجوان جس نے اپنے منافق باپ کو قتل کرنے کی پیشکش حضورﷺ کے سامنے کی۔ 
طلحہ  بن عبداللہ  بن اُبی 
٭۔ ۔ ۔  قذف کی اولین حد جاری کی گئی۔ 
حسان  بن ثابت۔ مسطح  بن اثاثہ۔ حمنہ بنت جحش پر 
٭۔ ۔ ۔  معرکہ جس میں پہلی بار متعدد نمازیں پئے در پئے قضاء ہوئیں۔ 
غزوہ خندق 
٭۔ ۔ ۔  دشمن کا زور توڑنے کیلئے پہلی بار کامیاب سفارتی تدبیر 
نعیم  بن مسعود کے ذریعہ غزوہ خندق میں زیر عمل آئی۔ 
٭۔ ۔ ۔  پہلا تیر انداز جس نے تن تنہا ڈاکوؤں کی جماعت کو بے بس کر دیا۔ 
سلمہ  بن الاکوع 
٭۔ ۔ ۔  پہلا موقع جبکہ حضورﷺ کی زبان سے بے ساختہ رجز صادر ہوا۔ 
غزوہ حنین میں لشکر میں سراسیمگی پھیلی اور حضورﷺ تنہا رہ گئے تو سفید خچر کی پشت سے آپﷺ نے پکارا۔ 
انا النبی لاکذب۔ ۔ ۔  انا ابن عبدالمطلب 
٭۔ ۔ ۔  پہلی بار مستقل عاملین صدقہ کا تقرر 
محرم    ۹     ھ میں 
٭۔ ۔ ۔  پہلی بار اسلامی لشکر نے قلعہ شکنی کے لئے منجنیق استعمال کیا۔ 
غزوہ طائف میں۔ 
٭۔ ۔ ۔  قیدیوں کا اولین تبادلہ جو اسلامی حکومت اور اہل مکہ کے  درمیان ہوا۔ 
سریہ نخلہ کے دو مشرک قیدی عتاب  بن عبداللہ اور حکم  بن کیسان کے بدلہ میں سعدؓ  بن ابی وقاص اور عتبہ  بن غزوان کو رہائی دلوائی گئی۔ 
٭۔ ۔ ۔  پہلا غزوہ جس میں گھوڑوں کے سہام مجاہدین کو دیئے گئے۔ 
غزوہ بنی قریظہ 
٭۔ ۔ ۔ پہلی بار جزیہ لینے کا حکم نازل ہوا۔ 
غزوہ تبوک سے کچھ عرصہ قبل 
٭۔ ۔ ۔ جزیہ کا اولین معاملہ طئے پایا۔ 
حاکم دومۃ الجندل سے (بہ سفر غزوۂ تبوک) 
٭۔ ۔ ۔ جزیہ کی پہلی مقدار طئے پائی۔ 
نجران کے عیسائیوں نے اسلامی حکومت کو دو ہزار حُلّہ سالانہ اور بوقت ضرورت جنگی سامان عاریتاً دینے کا معاہدہ کیا۔ 
٭۔ ۔ ۔ اولین اور واحد ہستی جسے صلح حدیبیہ کے معاملہ میں پورا اطمینان رہا۔ 
حضرت ابو بکرؓ صدیق 
٭۔ ۔ ۔  اولین ہستی جس نے صلح حدیبیہ کے بعد نحر و حلق میں جماعت کے تامل کرنے پر حضورﷺ کی ہمت بندھائی۔ 
ام المومنین حضرت اُم سلمہؓ
٭۔ ۔ ۔  اولین موقع جبکہ بارگاہ رسالت سے شاعر نے انعام حاصل کیا۔ 
فتح مکہ کے بعد کعب  بن زہیر نے حاضر ہو کر عفو طلبی کے لئے قصیدہ بانت سعد پڑھا اور حضور نے اپنی رِدا عطیہ کے طور پر دی۔ 
٭۔ ۔ ۔  اولین موقع جبکہ حضورﷺ نے قنوت نازلہ پڑھی۔ 
رجیع اور بیرمعونہ کے حادثوں کے بعد جن میں تعلیمی وفود کے بیش قیمت افراد کو دشمنوں نے شہادت کے گھاٹ اتار دیا تھا۔ 
٭۔ ۔ ۔ پہلا موقع جبکہ مسلم خواتین میدان جنگ میں پہنچیں۔ 
غزوہ اُحد ( ۳ ھ)
٭۔ ۔ ۔  پہلا حکمراں جو حلقہ بگوش اسلام ہوا۔ 
اصم  بن ابجر شاہ حبش 
٭۔ ۔ ۔  پہلا شخص جو حضورﷺ کی نگاہ میں سنی ہوئی تعریفوں سے بھی بلند تر نکلا۔ 
قبیلہ طئے کا سردار زید الخیر (سابق نام زید الخلیل) 
٭۔ ۔ ۔  پہلا غیر عرب نو مسلم جو اسلام لانے کی وجہ سے صلیب پر لٹکا یا گیا۔ 
فردہ  بن عمر الجذامی گورنر حکومت روم برائے شمالی عرب 
٭۔ ۔ ۔  معرکۂ اُحد میں مشرکین کا پہلا مبارز۔ 
طلحہ 
٭۔ ۔ ۔  معرکۂ اُحد میں مبارزت کا چیلنج قبول کرنے والے پہلے مجاہد۔ 
حضرت علیؓ
٭۔ ۔ ۔  اُحد کا پہلا دشمن مقتول 
طلحہ 
٭۔ ۔ ۔ پہلا اظہار فجر جو حضورﷺ کی گناہ میں مقبول ٹھہرا۔ 
اُحد میں ابو دجانہ کا حضورﷺ کی تلوار لے کر اکڑ کر چلنا۔ 
٭۔ ۔ ۔  اسلام  میں پہلا حج۔ 
۹ھ   بہ امارت حضرت ابو بکرؓ صدیق 
٭۔ ۔ ۔ پہلی غیر ملکی جنگ۔ 
جنگ موتہ۔ جمادی الآخر  ۸ ھ   
٭۔ ۔ ۔  ثقیف میں سے اسلام کی تعلیم حاصل کرنے کیلئے اولین شخص جو مدینہ آیا۔ 
عروہ  بن مسعود ثقفی 
٭۔ ۔ ۔  پہلا شخص جسے عہد اسلام میں پھانسی دی گئی۔ 
عقبہ  بن ابی معیط


حیات طیبہ سنین کے آئینہ میں 

۲ / اپریل ۵۷۱ء۔ ۔ ۔  حضور اکرمﷺ کی ولادت مکہ میں۔ تاریخ ولادت میں اختلاف ہے۔ ریاضی کی جدید تحقیق کے مطابق ۹ ربیع الاول اور دو شنبہ کا دن تھا۔ عیسوی تاریخ ۲۰ / اپریل ۵۷۱ء تھی مشہور اسکالر ڈاکٹر محمد حمید اللہ کی تحقیق کے مطابق ۱۷ / جون ۵۶۹ء بروز پیر ہے۔ جمہور اور عام مورخین ۱۲ ربیع الاول    ۱   عام الفیل تسلیم کرتے ہیں۔ بعض مورخ روز پیدائش ابرہہ اشرم کے کعبۃ اللہ پر حملہ کے ۵۵ دن بعد بتاتے ہیں۔  دادا عبدالمطّلب نے محمدﷺ نام رکھا۔ حضورﷺ کو آپ کی والدہ سمیت آٹھ عورتوں نے دودھ پلایا۔ 
۱۔ ۔ ۔  والدہ ماجدہ ۲۔ ۔ ۔  ثویبہ۔ ۳۔ ۔ ۔  خولہ بنت منذر۔ ۴۔ ۔ ۔  سعدیہ (حلیمہ نہیں) ۵ تا ۷ تین عورتوں نے جن کا نام عاتکہ تھا اور آخر میں ۸۔ ۔ ۔  حلیمہ سعدیہ۔ آپﷺ کو بغرض رضاعت قبیلہ ہوازن کی حلیمہ سعدیہ کے حوالہ کیا گیا۔ 
۵۷۳ء۔ ۔ ۔  ایک روایت کی بموجب چار سال اور دوسری روایت کے مطابق پانچ سال بعد حلیمہ نے حضورﷺ کو مستقلاً آپ کی والدہ حضرت آمنہ کے حوالہ کر دیا۔ جب حضورﷺ کی عمرہ چھ سال کی ہوئی تو آپ کی والدہ کو اپنے مرحوم شوہر حضرت عبداللہ کی قبر کی زیارت کا خیال آیا۔ آپﷺ کے اکثر ننھیالی رشتہ دار یثربی تھے۔ ان سے ملنا بھی منظور تھا۔ چنانچہ آپ حضورﷺ اور ام ایمن کے ساتھ وہاں تشریف لے گئیں اور بعد زیارت ایک ماہ بعد واپس ہوئیں۔ واپسی میں ابواء کے مقام پر حضرت آمنہ بیمار ہوئیں اور انتقال کر گئیں۔ ان کی وفات کے بعد حضورﷺ اپنے دادا عبدالمطلب کی کفالت میں آئے۔ 
۵۷۹ء۔ ۔ ۔  دادا عبدالمطلب نے ۸۲ سال کی عمر میں اور ایک اور روایت کی بموجب ۱۲۰ سال کی عمر میں انتقال کیا اور آپﷺ اپنے چچا ابوطالب کی کفالت میں آئے۔ ایک اور روایت ہے کہ عبدالمطلب کی وفات کے بعد ان کے بڑے بیٹے زبیر  بن عبدالمطلب سردار قبیلہ ہوئے اور حضورﷺ ان کی کفالت میں آئے۔ 
۵۸۳ء۔ ۔ ۔  جب آپؓ بارہ سال کے ہوئے تو چچا نے آپ کو شام کے تجارتی سفر میں اپنے ساتھ رکھا۔ اس سفر میں  بُصریٰ کے مقام پر بحیر ا نامی انجیل کے عالم اور نصرانی راہب نے آپﷺ کو دیکھا اور کہا کہ مستقبل میں آپﷺ نبی ہوں گے۔ 
۵۸۶ء۔ ۔ ۔  مکہ میں بنی کنانہ (جن کے ساتھ قریش تھے) اور قیس عیلان کے درمیان چوتھی حرب فجار ہوئی۔ آپﷺ نے اپنے چچاؤں کے ساتھ اس میں شرکت کی مگر کسی پر ہاتھ نہیں اٹھایا۔ 
۵۹۱  ء۔ ۔ ۔  چوتھی حرب فجار کے بعد بنو ہاشم کے سردار زبیر  بن عبدالمطلب اور بنو یتم کے سردار عبداللہ  بن جدعان نے شہریوں کو اس حلف الفضول کے تازہ کرنے کی دعوت دی جو جرہمی دور میں طئے پایا تھا اور جس کے طئے کرنے والے تین سرداروں کے نام میں فضل کا لفظ شامل تھا۔ (فضل  بن فضالہ۔ فضل  بن دواعتہ فضیل  بن حارث) چنانچہ عبداللہ  بن جدعان کے گھر میں جلسہ طلب کیا گیا اور سرداروں نے حلف اٹھا کر اقرار کیا کہ وہ حدود شہر مکہ میں کسی کو کسی پر ظلم نہ کرنے دیں گے اور مظلوم کو متحدہ امداد دے کر ظالم سے اس کا حق دلائیں گے۔ ابن ہشام نے آنحضرتﷺ کے اس بیان کی روایت کی ہے کہ ’’میں عبداللہ  بن جدعان کے گھر میں حلف الفضول پر عمل در آمد کے وقت موجود تھا اور اگر کوئی اس معاہدہ کے بدلہ مجھے سرخ اونٹ بھی دے تو میں قبول نہ کروں اور اب بھی کوئی ایسا معاہدہ کرنا چاہے تو میں تیار ہوں ‘‘۔ 
۵۹۵ء۔ ۔ ۔  حضورﷺ کی عمر پچیس سال کی ہو چکی تھی اور آپﷺ نے حصول معیشت کی خاطر تجارتی میلوں میں شرکت کی غرض سے نجد۔ یمن۔ بحرین اور شام کے سفر کئے تھے۔ اس دوران اپنی دیانت داری ، معاملہ فہمی اور خوش اسلوبی سے کام انجام دینے کی بدولت آپﷺ صادق اور امین کے نام سے پکارے جاتے تھے۔ بی بی خدیجہ قریش کی ایک مالدار اور بیوہ خاتون تھیں جنھوں نے اپنا تجارتی مال آنحضرتﷺ کے ذریعہ ایک قریشی کارواں کے ہمراہ شام روانہ کیا اور ساتھ میں اپنے غلام میسرہ اور ایک رشتہ دار خزیمہ کو بھی روانہ کیا۔ اس سفر میں بصریٰ کے مقام پر نسطورا راہب نے آپﷺ کو دیکھ کر کہا کہ آپﷺ  نبی ہونے والے ہیں۔ 
شام کے تجارتی سفر میں آنحضرتﷺ کے حسن انتظام اور دیانت سے بی بی خدیجہ کو توقع سے دوگنا نفع ملا۔ بی بی خدیجہ کے پہلے شوہرہند  بن بناش سے جو ابوہالہ کے نام سے مشہور تھے تین بچے ہالہ۔ ہند اور طاہر تھے۔ ان کے انتقال کے بعد دوسرا نکاح عتیق  بن عاید مخزومی سے ہوا جن سے ایک لڑکی ہند پیدا ہوئی۔ دوسرے شوہر کا بھی انتقال ہو گیا۔ آنحضرتﷺ کی خوش معاملگی سے متاثر ہو کر بی بی خدیجہؓ نے اپنی ایک سہیلی نفیسہ بنت منیہّ کے ذریعہ آپﷺ سے نکاح کی درخواست کی۔ اس وقت حضورﷺ کی عمر ۲۵ سال اور بی بی خدیجہؓ کی عمر ۲۸ سال تھی (۴۰ سال نہیں) چنانچہ آنحضرتﷺ کا نکاح بی بی خدیجہؓ سے ہو گیا۔ مہر بہ اختلاف روایات ۲۰ اونٹ ، ۴۰۰ دینار یا ۵۰۰ درہم باندھا گیا۔ بی بی خدیجہؓ کی زندگی میں آنحضرتﷺ نے کوئی دوسرا عقد نہیں کیا۔ 
۵۹۸ء۔ ۔ ۔  بی بی خدیجہؓ الکبریٰ کے بطن سے سید نا قاسم پیدا ہوئے۔ ان کی نسبت سے ہی آپ ابوالقاسم کنیت فرماتے تھے۔ حضورﷺ کی اولاد میں حضرت قاسم سب سے پہلے پیدا ہوئے اور سب سے پہلے فوت ہوئے۔ 
۶۰۰ء۔ ۔ ۔  بی بی خدیجہ الکبریٰ کے بطن سے حضرت زینبؓ پیدا ہوئیں۔ حضور کی بعثت کے بعد وہ اپنی والدہ کے ساتھ ہی ایمان لائیں۔ 
۶۰۳ء۔ ۔ ۔  بی بی خدیجۃ الکبریٰؓ کے بطن سے سیدہ رقیہؓ پیدا ہوئیں۔ بعثت کے بعد وہ اپنی والدہ کے ساتھ ہی داخل اسلام ہوئیں۔ 
۶۰۴ء۔ ۔ ۔ بی بی خدیجہؓ الکبریٰ کے بطن سے حضرت اُم کلثوم کی ولادت ہوئی۔ بعضوں نے آپ کا نام آمنہ لکھا ہے۔ اور کنیت اُم کلثوم بتلائی ہے۔ بعثت کے بعد حضرت اُم کلثوم بھی اپنی والدہ کے ساتھ ایمان لائیں۔ 
۶۰۵ء۔ ۔ ۔  بی بی خدیجہؓ الکبریٰ کے بطن سے حضرت فاطمہؓ پیدا ہوئیں۔ وہ بھی اپنی والدہ کے ساتھ ایمان لائیں۔ اس سال قریش نے کعبہ کی از سر نو تعمیر کی۔ جب دیواریں تقریباً ڈیڑھ گز اونچی ہو گئیں تو حجر اسود کو دیوار میں ایسی جگہ نصب کرنے کا سوال پیدا ہوا کہ طواف کرنے والوں کو وہ نظر آئے اور اس کا بوسہ بھی لے سکیں۔ حجر اسود ایک مقدس پتھر   ہے۔ اس کی تنصیب ایک بڑا اعزاز تھا۔ اس لئے قبائل آپس میں جھگڑنے لگے اور مرنے مارنے کے لئے تیار ہو گئے۔ انھوں نے ایک خون بھرے پیالہ میں  ہاتھ ڈبو کر حلف لیا کہ وہ اس اعزاز سے دستبردار نہ ہوں گے۔ تعمیر کام کام رک گیا۔ ایک بوڑھے اُمیہ  بن مغیرہ نے مشورہ دیا کہ اس کام کو اللہ ہی پر چھوڑ دو۔ کل صبح جو شخص سب سے پہلے باب بنی شیبہ سے حرم میں داخل ہوا سے اپنا ثالث مان لو۔ سب نے اسے مان لیا۔ صبح میں سب سے پہلے آنحضرتﷺ حرم میں آتے نظر آئے جنھیں دیکھتے ہی سب لوگ چلانے لگے۔ یہ تو امین آ رہا ہے۔ ہم اس کے فیصلہ سے راضی ہیں ’’قضیہ آپ کے سامنے پیش ہوا۔ آپﷺ نے ایک چادر میں حجر اسود رکھ کر جملہ قبائل کے نمائندوں سے خواہش کی کہ چادر کے کونے پکڑ کر اٹھائیں۔ جب وہ مقام تنصیب کے قریب پہنچا تو آپﷺ نے اسے اپنے دست مبارک سے اٹھا کر دیوار میں نصب کر دیا۔ اس طرح ایک خونریز جھگڑے کا خاتمہ ہو گیا۔ 
۶۰۷ء  تا   ۶۰۹ء۔ ۔ ۔  آنحضرتﷺ کا یاد خدا میں انہماک۔ تخلیہ پسندی۔ غار حرا میں مجاہدہ۔ ریاضت اور مراقبہ میں مشغول رہنا۔ سچے خوابوں کا ظہور۔ 
۹/ فروری  ۶۱۰ء۔ ۔ ۔  آفتاب رسالت کا طلوع۔ مکہ سے تین میل کے فاصلہ پر جبل نور واقع ہے جسے قدیم زمانہ میں جبل حرا کہتے تھے۔ اسی پہاڑ کے ایک غار میں آنحضرتﷺ ریاضت میں مصروف رہا کرتے تھے۔ قمری سال کے حساب سے آپﷺ کی عمر چالیس سال ایک دن ہو چکی تھی۔ رمضان کے دن تھے۔ غار حرا میں آپ سو رہے تھے کہ جبریل امین خدا کا پیغام پہنچانے پہلی وحی لے کر آئے۔ اس پہلی وحی کے ذریعہ ’’اقرا باسم ربک الذی خلق ‘‘ کی آیات کا نزول ہوا۔ اس کے بعد جبریل نے زمین پر پاؤں مارا جس سے پانی نمودار ہوا۔ انھوں نے رسول اللہﷺ کے سامنے خود وضو کیا۔ حضور اکرمﷺ نے بھی اسی طرح وضو کیا۔ اب جبریل نے دو رکعت نماز چار سجدوں کے ساتھ پڑھائی اور اور آپﷺ نے اقتداء فرمائی۔ اس  وقت سے آپﷺ پر دو وقت فجر اور عصر کی دو دو رکعت نمازیں فرض ہوئیں۔ گھر آ کر آپﷺ نے حضرت خدیجہؓ سے اس کا ذکر کیا۔ آپ فوری اس پر ایمان لائیں اور جو کچھ خدا کی طرف سے آپ پر نازل ہوا تھا اس کی تصدیق کی۔ آنحضرتﷺ کی نبوت کی عیسائی عالم ورقہ  بن نوفل نے شہادت دی۔ حضرت خدیجہؓ کے بعد حضور صلعم کے چچا زاد بھائی حضرت علیؓ جن کی عمر دس سال تھی آپ پر ایمان لائے۔ پھر آپ کے آزاد کردہ غلام اور منہ بولے بیٹے حضرت زیدؓ  بن حارثہ ایمان لائے۔ آپﷺ کے جگری دوست حضرت ابو بکرؓ  بن ابی قحافہ نے اسلام قبول کیا جو قبیلہ بنوتیم سے تھے۔ 
آنحضرت صلعم نے خفیہ دعوت کا آغاز کیا جو تین سال تک جاری رہی۔ اس تین سالہ خفیہ دعوت و تبلیغ کے دوران جن لوگوں نے اپنے اسلام کو ظاہر کیا وہ سات اشخاص ہیں پھر دارِ ارقم میں خفیہ طور پر دینی تعلیم دی جانے لگی۔ اس عرصہ میں کم و بیش چالیس افراد داخل اسلام ہوئے۔ 
۶۱۴ء۔ ۔ ۔  تین سال کی خفیہ دعوت کے بعد اللہ تعالیٰ کی جانب سے علانیہ تبلیغ کا حکم نازل ہوا۔ 
’’(اے نبی) جو حکم تم کو اللہ کی طرف سے ملا ہے وہ لوگوں کو سناؤ اور مشرکوں کا ذرا خیال نہ کرو ‘‘ (قرآن ۱۵:۹۴) چنانچہ آپ صلعم نے کوہ صفا ء کی چوٹی سے علانیہ تبلیغ کا آغاز کیا۔ خاندان بنی ہاشم کو گھر پر جمع فرما کر اسلام کی دعوت دی۔ گلی کوچوں اور میلوں میں جا کر حق کی تبلیغ فرماتے۔ قریش نے مخالفت شروع کی اور آپﷺ کو اور آپ صلعم کے پیروؤں کو ایذائیں دینا شروع کیں۔ روساء قریش نے ابوطالب کے پاس پہنچ کر آپ صلعم کے دین کی مخالفت کی۔ ابوطالب نے آپ صلعم کو نصیحت کی لیکن آپ نے دعوت حق ترک کرنے سے انکار کر دیا۔ عتبہ  بن ربیع نے قریش کی طرف سے آنحضرت صلعم کو دولت ، حکومت اور حسین لڑکی کی پیشکش کی جسے آپ نے مسترد فرمایا اور دعوت حق کو جاری رکھا۔ 
جب قریش کا ظلم مسلمانوں پر حد سے بڑھ گیا اور انھوں نے کچھ مسلمانوں  اور رسولﷺ کے قتل کا منصوبہ بنایا تو ایسے میں اللہ تعالیٰ کی جانب سے ہجرت کا اشارہ ملا اور سورہ عنکبوت کی آیات ۵۶، ۵۷ میں فرمایا گیا۔ ’’اے میرے بندو جو ایمان لائے ہو میری زمین وسیع ہے ’ پس میری بندگی بجا لا ؤ۔ ہر نفس کو موت کا مزہ چکھنا ہے ، پھر تم سب ہماری طرف پلٹ کر لائے جاؤ گے ‘‘   (قرآن ۲۹: ۵۶۔ ۵۷) 
ہجرت کا اشارہ پا کر رسول اللہﷺ نے اہل ایمان سے فرمایا کہ تم روئے زمین پر منتشر ہو جاؤ ، یقیناً اللہ تعالیٰ تم سب کو عنقریب جمع کریگا۔ صحابہؓ نے عرض کیا کہ ، کہاں   جائیں ؟ آپ صلعم نے حبشہ کی طرف اشارہ فرمایا۔ چنانچہ پہلی بار (۱۱) مردوں اور (۴) عورتوں نے حبشہ کی طرف ہجرت کی جس میں حضور صلعم کی صاحبزادی حضرت رقیہؓ اور داماد حضرت عثمانؓ  بن عفان شریک تھے۔ قریش کے سفیر حبشہ پہنچ کر شاہ حبش نجاشی کے پاس مسلمانوں کی شکایت کئے۔ جب نجاشی نے حضرت جعفرؓ  بن ابی طالب سے دریافت کیا تو انھوں نے اسلام سے متعلق تفصیلات پیش کیں۔ اور سورہ مریم کی تلاوت فرمائی جس کو سن کر نجاشی اتنا رویا کہ اس کی داڑھی تر ہو گئی اور اس نے کہا۔ ’’بے شک یہ چیز اور وہ چیز جو عیسیٰؑ لائے تھے ایک ہی طاق سے نکلی ہوئی روشنی ہے ،’ تین چار ماہ بعد یہ قافلہ واپس ہوا۔ 
۶۱۵ء۔ ۔ ۔  اس کے کچھ دن بعد مسلمانوں کے دوسرے قافلہ نے جس میں ۸۳ مرد اور ۱۸ عورتیں شامل تھیں حبشہ کی طرف ہجرت کی۔ اس میں بھی حضور صلعم کی صاحبزادی حضرت رقیہؓ اور داماد حضرت عثمانؓ  بن عفان شریک تھے۔ 
۶۱۶ء۔ ۔ ۔  حضور اکرم صلعم کے چچا حضرت حمزہؓ نے اسلام قبول کیا۔ وہ اس طرح کہ ایک روز حضرت حمزہؓ جب شکار سے گھر لوٹے تو لونڈی نے کہا کہ ابوجہل نے حضور اکرم صلعم کو گالیاں دیں ، ان کے دین پر آوازیں  کسیں اور آخر میں انہیں پتھر سے زخمی کیا۔ یہ سنتے ہی حضرت حمزہؓ حمیت خاندانی سے مشتعل ہو کر ابوجہل کی تلاش میں نکلے۔ دیکھا کہ وہ بنی مخزوم کے حلقہ میں بیٹھا ہے سیدھے وہیں پہنچے اور کمان اس کے سر پر دے ماری۔ اس کے بعد حضور اکرم رﷺ کے پاس گئے اور کلمۂ شہادت پڑھ لیا۔ 
اس کے بعد حضرت عمرؓ  بن خطاب نے بھی اسلام قبول کیا۔ واقعہ یہ ہے کہ ایک روز حضرت عمرؓ حضور اکرم صلعم کے قتل کے ارادہ سے تلوار ہاتھ میں لئے نکلے۔ راستہ میں بنی زہرہ کے نعیم  بن عبداللہ الخام سے ملاقات ہوئی جنھوں نے بتلایا کہ ان کی بہن اور بہنوئی مسلمان ہو چکے ہیں۔ سیدھے اپنی بہن کے گھر گئے جہاں ان کے بہنوئی حضرت سعیدؓ  بن زید اور بہن فاطمہؓ بنت خطاب  قرآن کی تلاوت کر رہے تھے۔ وہ گھر میں داخل ہوئے اور بہن اور بہنوئی کو بے تحاشہ زد و کوب کیا۔ جب غصہ تھما تو انھوں نے پوچھا ’’وہ کیا چیز تھی جو تم لوگ پڑھ رہے تھے ‘‘ انھوں نے کہا ’’کلام اللہ۔ حضرت عمرؓ نے کہا۔ پڑھ کر سناؤ۔ چنانچہ انھوں نے سورہ طہٰ کی آیات تلاوت کیں۔ پھر کہا کہ مجھے حضور اکرم صلعم کے پاس لے چلو۔ حضورﷺ کی خدمت میں گئے اور مسلمان ہو گئے۔ حضرت عمرؓ کے اسلام قبول کرنے سے پہلے مسلمان دارِ ارقم میں نماز پڑھا کر تے تھے لیکن آپ کے اسلام لانے کے بعد مسلمان حرم میں با جماعت نماز ادا کرنے لگے۔ 
۶۱۷ء۔ ۔ ۔  دانشوران کفر نے جو گرگ باراں دیدہ تھے بہت غور و فکر کے بعد جنگ کا خطرہ مول لئے بغیر ایک حل ڈھونڈ ھ نکالا اور بنی ہاشم کے بائیکاٹ کا فیصلہ کیا۔ مقاطعہ کا تحریری عہد نامہ مختصر اور جامع الفاظ میں چمڑے کے ورق پر لکھا گیا اور کعبہ میں اس اعلان کے ساتھ آویزاں کیا گیا کہ جب تک بنی ہاشم محمد  بن عبداللہ کو حوالہ نہیں کریں گے یہ لٹکا رہے گا۔ ابوطالب مجبور ہو کر بنی ہاشم کی حفاظت کی خاطر مکہ سے قریب ایک گھاٹی شعب ابی طالب میں پناہ گزین ہو گئے ہر چند کڑی ناکہ بندی اور نگرانی تھی پھر بھی چند نیک نفس انسان صلہ رحمی کرتے۔ حکیم  بن حزام جو حضرت خدیجہؓ کے بھتیجے تھے اور ہشام  بن عمرو  بن حارث راتوں میں چوری چھپے غلہ پہنچایا کرتے تھے۔ محصورین صرف ایام حج میں شعب سے نکل سکتے تھے۔ 
۶۱۸ء۔ ۔ ۔  جنگ بُعاث۔ اوس و خزرج کے درمیان بُعاث کے مقام پر ایک خونریز لڑائی ہوئی جو جنگ بعاث کے نام سے مشہور ہے جس میں ان کے روساء اور سردار مارے گئے۔ 
۶۱۹ء۔ ۔ ۔  تین سال بعد معاشی مقاطعہ کا خاتمہ ہوا۔ بنی ہاشم شعب ابی طالب سے مطعم  بن عدی کی امان میں مکہ واپس ہوئے۔ شعب سے نکلنے سے کچھ دن پہلے حضرت عبداللہؓ  بن عباس کی ولادت ہوئی۔ ان کی والدہ اُم الفضلؓ  ، اُم المومنین حضرت میمونہؓ کی بہن تھیں۔ شعب سے نکلنے کے چھ ماہ بعد ابوطالب نے وفات پائی۔ ان کی وفات کے تین دن بعد اور ایک دوسری روایت کی بموجب ۳۵ دن بعد حضرت خدیجہؓ الکبریٰ نے داعی اجل کو لبیک کہا۔ اس وقت تک نماز جنازہ کا حکم نہیں آیا تھا۔ ان کی قبر میں حضور صلعم خود اترے۔ اس سال کو عام الحزن یعنی غم کا سال قرار دیا گیا۔ کمسن بچیوں حضرت فاطمہؓ اور حضرت اُم کلثومؓ کی خبر گیری کرنے والا کوئی نہ تھا۔ حضور صلعم نہایت غمگین رہا کرتے تھے۔ آخر حضرت عثمانؓ  بن مظعون کی زوجہ حضرت خولہؓ بنت حکیم نے پہل کی اور حضورﷺ سے دوسرا نکاح کرنے کی درخواست کی۔ چنانچہ حضور صلعم نے حضرت سودہؓ بنت زمعہ سے نکاح فرمایا۔ اس کے بعد حضور صلعم نے حضرت ابو بکرؓ صدیق کی صاحبزادی حضرت عائشہؓ سے نکاح فرمایا جبکہ ان کی عمر ۱۵ یا ۱۶ سال کی تھی۔ ۹ سال کی نہیں۔ (ابدی پیغام کے آخری پیغامبر) جب مسلمانوں پر قریش کے مظالم بڑھنے لگے تو حضور صلعم نے تبلیغ کے لئے طائف کا سفر فرمایا تاکہ بنی ثقیف سے مدد لیں اور وہ آپ کو ظلم و ستم سے بچائیں۔ طائف ، مکہ سے پچاس میل کے فاصلہ پر ہے۔ طائف والوں نے نہ صرف یہ کہ آپ کی باتیں نہ سنیں بلکہ آپ صلعم کے ساتھ انتہائی برا سلوک کیا اور آپ صلعم پر سنگباری کی جس سے آپ صلعم کا جسم اطہر لہولہان ہو گیا۔ آپ مطعم  بن عدی کی امان میں طائف سے مکہ واپس ہوتے ہوئے نخلہ کے مقام پر مقیم ہوئے جہاں جنات نے آپ سے ملاقات کی اور اسلام قبول کیا۔ یمن کے قبیلہ دوس کے سردار طفیل  بن عمر دوسی نے اسلام قبول کیا۔ 
۶۲۰ء۔ ۔ ۔  حضور اکرمﷺ کو معراج ہوئی۔ ایک رات جبکہ حضورﷺ سو رہے تھے جبریل علیہ السلام آئے اور آپ صلعم کو براق پر سوار کروا کر مسجد حرام سے مسجد اقصیٰ لے گئے۔ وہاں سے آپ آسمانوں پر تشریف لے گئے۔ اور سدرۃ المنتہی تک پہنچے۔ حضورﷺ کو جنت و دوزخ کا نظارہ کرایا گیا۔ اس سے آگے ایک مقام پر حضرت جبرئیلؑ رک گئے۔ پھر حضور صلعم کو اللہ تعالیٰ سے شرف ہم کلامی نصیب ہوا۔ اُمت کے لئے روزانہ پانچ نمازیں فرض کی گئیں۔ 
٭۔ ۔ ۔ یثرب کے باشندہ حضرت ابو ذرؓ غفاری نے اسلام قبول کیا۔ 
٭۔ ۔ ۔ مدینہ میں اسلام کا آغاز۔ حج کے زمانہ میں حضور صلعم ایک ایک خیمہ پر تشریف لے جاتے اور انہیں توحید کا پیغام سناتے۔ ایک دن جبل نور اور منیٰ کے درمیان مکہ سے کوئی تین میل پر عقبہ کی گھاٹی میں پہنچے تو چھ لوگوں سے ملاقات ہوئی جن کا تعلق بنی خزرج سے تھا۔ آپﷺ نے انہیں اسلام کی دعوت دی جسے انھوں نے قبول کیا اور مدینہ واپس جا کر اپنے ایمان لانے کا ذکر کیا۔ 
۶۲۱ء۔ ۔ ۔  حج کے موسم میں بارہ افراد دیدار رسولﷺ کے لئے روانہ ہوئے جن میں سے پانچ تو انھیں چھ میں سے تھے۔ ان کے علاوہ چھ نئے افراد تھے۔ یہ سب لوگ عقبہ کے مقام پر حضور صلعم سے ملے اور آپ صلعم کے ہاتھ پر بیعت کی جو بیعت عقبہ اولیٰ کہلاتی ہے۔ اس بیعت کو بیعت تو بہ یا بیعت نساء کے نام سے بھی یاد کیا جاتا ہے  اس لئے کہ بعد میں سورہ ممتحنہ کی آیت ۱۲ میں مسلمان عورتوں سے بیعت لینے کے لئے جو الفاظ نازل ہوئے تھے وہ اسی بیعت سے ملتے جلتے تھے۔ اس بیعت کے الفاظ یہ تھے :
۱۔ ۔ ۔  ہم اللہ تعالیٰ کے ساتھ کسی کو شریک نہیں کریں گے۔  
۲۔ ۔ ۔  ہم چوری نہیں کریں گے۔ 
۳۔ ۔ ۔  ہم زنا نہیں کریں گے۔ 
۴۔ ۔ ۔  ہم اپنی اولاد کو قتل نہیں کریں گے۔ 
۵۔ ۔ ۔  ہم کسی پر کوئی بہتان نہیں باندھیں گے۔ 
۶۔ ۔ ۔  ہم کسی معروف میں آپ صلعم کی نافرمانی نہیں کریں گے۔ 
۷۔ ۔ ۔  ہم آپ کا حکم سنیں گے اور مانیں گے۔ 
۶۲۲ء۔ ۔ ۔  حج کے موسم میں یثرب کے زائرین حرم کا قافلہ مکہ روانہ ہوا۔ ان میں سے ۷۳ مردوں اور ۲ عورتوں نے عقبہ کے مقام پر حضور صلعم سے ملاقات کر کے بیعت کی۔ یہ بیعت عقبہ ثانیہ کہلاتی ہے۔ جب تمام لوگ بیعت کر چکے تو ارشاد ہوا۔ موسیٰ علیہ السلام نے بنی اسرائیل سے بارہ نقیب منتخب کئے تھے ، تم بھی اپنی جماعت میں سے بارہ آدمی چن لو۔ حکم کی تعمیل میں قبیلہ خزرج سے (۹) اور قبیلہ اوس سے (۳) کل بارہ نقیب منتخب کئے گئے۔ حضرت اسعدؓ  بن زرارہ کو نقیب النقباء یعنی سب کا صدر منتخب کیا گیا۔ حضور اکرمﷺ نے حضرت مصعبؓ  بن عمیر کو قرآن کی تعلیم دینے کیلئے مدینہ بھیجا۔ وہ وہاں گئے اور حضرت اسعدؓ  بن زرارہ کے مکان میں ٹھہرے۔ وہاں حضرت اسعدؓ  بن زرارہ نے با جماعت نماز کا انتظام کیا۔ جب مسلمانوں کی تعداد چالیس ہو گئی تو اہل یثرب نے یہودیوں کے سبت (ہفتہ) اور نصرانیوں کے اتوار کی طرح اجتماعی عبادت کیلئے جمعہ کا دن اختیار کیا جو عہد جاہلیت میں یوم عروبہ کہلاتا تھا۔ سب سے پہلے جمعہ حضرت اسعدؓ  بن زرارہ نے بنی بیاضہ کے علاقہ میں پڑھا یا۔ روایت ہے کہ اللہ تعالیٰ کو ہونے والے انصار کی یہ ادا اتنی پسند آئی کہ تمام مسلمانوں پر جمعہ فرض کر دیا گیا۔ ہجرت نبوی سے کچھ پہلے نماز جمعہ کا حکم آیا تو رسول اللہﷺ نے حضرت مصعبؓ  بن عمیر کو تحریری حکم بھیجا کہ زوال کے بعد مسلمانوں کو دو رکعت نماز پڑھا ؤ۔ 
بیعت عقبہ ثانیہ کے بعد مشرکین مکہ نے مسلمانوں کو پہلے سے زیادہ اذیتیں دینے کا حلف اٹھایا۔ دارالندوہ میں سرداران قریش نے مشورہ کر کے آنحضرت صلعم کے قتل کا منصوبہ بنایا۔ یہ دیکھ کر رسول اللہﷺ نے صحابہؓ کو یثرب کو ہجرت عام کا حکم دے دیا۔ چنانچہ مسلمان دو دو ، چار چار چھپ چھپا کر ٹولیاں بنا کر مکہ سے نکلنے لگے۔ اب صرف تین افراد یعنی حضرت علیؓ۔ حضرت ابو بکرؓ صدیق اور رسول اللہ صلعم مکہ میں باقی رہ گئے۔ آخر میں حضور اکرم صلعم حضرت علیؓ کو مکہ میں چھوڑ کر سورہ یٰس کی تلاوت فرماتے ہوئے حضرت ابو بکرؓ صدیق کے ساتھ مدینہ کی طرف روانہ ہوئے۔ حضرت علیؓ کو چھوڑنے کا مقصد یہ تھا کہ وہ اہل مکہ کی مانتیں لوٹا کر آئیں۔ حضور اکرم صلعم ۲۷ / صفر م ۱۲ ستمبر ۶۲۲ ء  میں مکہ سے روانہ ہو کر غار ثور پہنچے جو مکہ سے تین چار میل کے فاصلہ پر ہے۔ وہاں تین دن ٹھہرنے کے بعد غار ثور سے یکم ربیع الاول م ۱۶/ ستمبر مدینہ کی جانب روانہ ہوئے۔ حضرت ابو بکرؓ صدیق۔ عامرؓ  بن فہیرہ کے علاوہ عبداللہ  بن اریقط (اس وقت تک مسلمان نہیں ہوئے تھے)بہ حیثیت رہبر ساتھ تھے۔ 
کفار مکہ نے آپ صلعم کی گرفتاری کے لئے ۱۰۰ اونٹوں کا انعام مقرر کیا تھا۔ اس انعام کی لالچ میں بنی مدلج کے سردار سراقہ  بن جعشم نے آپﷺ کا تعاقب کیا لیکن اس کے گھوڑے کے پاؤں زمین میں دھنس گئے۔ اس نے معافی چاہی اور آپ صلعم نے اسے تحریری امان دی۔ 
٭۔ ۔ ۔ راستہ میں آپ صلعم بنی خزاعہ کی اُم معبد کے خیمہ پر پہنچے جن کا نام عاتکہ بنت خالد تھا۔ یہاں آپ صلعم نے کچھ دیر قیام فرمایا اور دودھ نوش فرمایا۔ آپﷺ کی روانگی کے بعد جب ان کے شوہر ابومعبد اکنم  بن ابی الخیون ریوڑ چرا کر واپس آئے تو اُم معبد نے آپﷺ کا حلیہ بیان کیا۔ اُم معبد کا بیان کردہ حلیہ سیرت کا انمول خزانہ ہے۔ ہجرت کے بعد دونوں میں میاں بیوی مدینہ آئے اور ایمان کی دولت سے مالا مال ہوئے۔ وہاں سے آپﷺ مقام جحفہ تشریف لائے جہاں سورہ قصص کی آیت ۸۵ نازل ہوئی جس میں آپ صلعم کو تسکین دی گئی۔ آگے بڑھنے کے بعد بنی اسلم کے سردار بریدہ  بن حسیب اسلمی نے آپ صلعم کا تعاقب کیا۔ آنحضرتﷺ سے ہم کلامی کے بعد بریدہ نے (۷۰) ساتھیوں کے ساتھ اسلام قبول کر لیا۔ بریدہ کی خواہش پر حضور صلعم نے اپنا عمامہ ان کو عطا فرمایا۔ بریدہ نے اس کا پرچم بنایا۔ راستہ میں حضرت زبیرؓ  بن العوام سے ملاقات ہوئی۔ انھوں نے سفید کپڑے تحفتاً پیش کئے۔ 
٭۔ ۔ ۔ ۸/ ربیع الاول م ۲۳ / ستمبر  ۶۲۲ء  بروز جمعہ آپ قباء پہنچے۔ مکہ سے قباء تک کا سفر آٹھ دن میں طئے ہوا۔ قباء میں حضورﷺ قبیلہ اوس کے سردار حضرت کلثومؓ  بن ہدم کے مہمان ہوئے۔ یہاں آپﷺ کا قیام چودہ روز رہا۔ وہاں آپﷺ اور صحابہؓ نے مل کر مسجد بنائی۔ یہ اسلام کی پہلی مسجد ہے جس کا سنگ بنیاد حضور اکرمﷺ نے رکھا اور جس کی تعریف قرآن مجید میں سورہ توبہ کی آیت ۱۰۸ میں کی گئی ہے۔ ۲۲/ ربیع الاول ۷/ اکٹوبر ۶۲۲ء بروز جمعہ قباء سے روانہ ہوئے۔ راستہ میں قبیلہ بنی سالم  بن عوف کے محلہ میں پہنچے تو نماز جمعہ کا وقت ہو چکا تھا۔ آپﷺ نے وہاں نماز جمعہ ادا فرمائی یہ آنحضرتﷺ کا پہلا جمعہ تھا۔ ابن سعد کی روایت کے مطابق شرکاء کی تعداد (۱۰۰) تھی۔ 
٭۔ ۔ ۔ ۲۲/ ربیع الاول کو آپﷺ مدینہ میں وارد ہوئے اور حضرت ابو ایوبؓ انصاری کے مہمان ہوئے۔ آپﷺ نے حضرت زیدؓ  بن حارثہ اور ابو رافعؓ کو مکہ روانہ کیاتاکہ خانوادۂ نبوت کو لے آئیں۔ حضرت سودہؓ اور دونوں صاحبزادیوں حضرت اُم کلثومؓ اور حضرت فاطمہؓ کے علاوہ حضرت زیدؓ اپنی بیوی اُم ایمن اور بیٹے اسامہ کو ساتھ لائے۔ حضرت ابو ایوبؓ انصاری کے پاس آپﷺ کا قیام سات ماہ رہا۔ مدینہ میں آپ اﷺ اور صحابہ کرامؓ نے مسجد نبوی تعمیر کی اور ساتھ ساتھ آپ کے قیام کے لئے حجروں کی تعمیر کی گئی۔ مسجد نبوی جہاں تعمیر کی گئی وہ زمین بنی نجار کے دو یتیم بچوں سہل اور سہیل کی تھی جو رافع  بن عمرو کی اولاد تھے۔ یہ جگہ دس دینار میں خریدی گئی۔ 
٭۔ ۔ ۔ ظہر۔ عصر اور عشاء کی نمازوں میں دو دو رکعتوں کا اضافہ ہوا۔ 
٭۔ ۔ ۔ یہودی عالم حضرت عبداللہ  بن سلام نے اسلام قبول کیا۔ 
٭۔ ۔ ۔ عیسائی راہب عرفہ  بن ابی انس نے جو نہایت فصیح شاعر ، واعظ اور الہٰییات کے فاضل تھے اسلام قبول کیا۔ حضرت سلمانؓ فارسی نے جو ایران کے رہنے والے تھے اور تلاش حق میں سرگرداں تھے حضورﷺ کے پاس آ کر اسلام قبول کیا۔ ان کا مجوسی نام ماہ بہ تھا۔ (آپﷺ کی مدینہ میں آمد کے پانچ دن بعد) جب تمام مہاجرین مدینہ آ گئے تو آپﷺ نے مہاجرین مکہ و انصار مدینہ کے مابین مواخات کروائی۔ یعنی دونوں میں بھائی چارگی قائم کی۔ ہجرت کے پانچویں مہینہ حضرت انسؓ  بن مالک کے قیام گاہ پر تمام انصار و مہاجرین کو طلب فرما کر ان میں مواخات کروائی۔ 
٭۔ ۔ ۔ بیرونی جملوں سے دفاع اور امن و امان کے قیام کیلئے آپﷺ نے یہود مدینہ (بنو قینقاع۔ بنو نضیر اور بنو قریظہ) سے معاہدہ فرمایا جسے صحیفہ (دستور العمل اور فرائض نامہ) اور کتاب ، کے نام سے مورخوں نے موسوم کیا ہے۔ اسے میثاق مدینہ اور میثاق النبی بھی کہا جاتا ہے۔ نقیب النقباء حضرت اسعدؓ  بن زرارہ نے وفات پائی۔ 
٭۔ ۔ ۔ اُم المومنین حضرت عائشہؓ کی رخصتی عمل میں آئی۔ 
۲  ھ  م  ۶۲۳ء۔ ۔ ۔  ہجرت کے بعد پہلی بار محرم آیا تو آپﷺ نے دیکھا کہ یہود عاشورہ کے دن روزہ رکھتے ہیں۔ دریافت کیا کہ وہ ایسا کیوں کرتے ہیں۔ عرض کیا گیا ، اس دن اللہ تعالیٰ نے حضرت موسیٰ علیہ السلام کو بنی اسرائیل پر فتح دی تھی اس لئے شکرانہ میں وہ روزہ رکھتے ہیں فرمایا، ہم موسیٰؑ کے تم سے زیادہ حق دار ہیں اور اس دن روزہ رکھنے کا حکم فرمایا جب رمضان کے روزے فرض ہوئے تو یہ اہتمام ختم ہو گیا۔ 
٭۔ ۔ ۔ جہاد کی اجازت :  اللہ تعالیٰ کی طرف سے سورہ حج کی آیت ۳۹ کے ذریعہ قتال کی اجازت آئی۔ 
٭حسب ذیل غزوات و سرایا ہوئے :
غزوہ ابواء یا وداّن (صفر) غزوہ بواط (ربیع الاول) غزوہ ذی العشیرہ (جمادی الآخر) غزوہ بدراولیٰ یاسفوان (رجب) سریہ عبداللہ  بن جحش (رجب) 
٭ تحویل قِبلہ۔ ۔ ۔  یعنی بیت المقدس کی بجائے کعبہ قبلہ قرار دیا گیا۔ تحویل قبلہ کی تاریخ اور مہینہ میں اختلاف ہے۔ ابن جوزی نے منگل ۱۵/ شعبان  ۲ ھ   لکھی ہے لیکن مورخین اور محدثین کا زیادہ رجحان رجب کی طرف ہے۔ جب حضورﷺ محلہ بنو سلمہ کی مسجد میں نماز ظہر پڑھا رہے تھے تو تحویل قبلہ کا حکم سورہ بقرہ کی آیت ۱۴۴ کے ذریعہ نازل ہوا اور نماز کے دوران ہی حضورﷺ اور مقتدی کعبہ کی طرف اپنا رخ کر لئے۔ یہ مسجد ’’مسجد قبلتین ‘‘ کہلاتی ہے۔ 
٭۔ ۔ ۔ اذان کی ابتداء : جب نماز کا وقت ہوتا تو مسلمان خودبخود جماعت کے لئے جمع ہو جاتے۔ ایک رات حضرت عبداللہؓ  بن زید نے خواب میں وہ الفاظ سنے جو اذان میں بولے جاتے ہیں۔ آپ نے حضورﷺ سے ذکر فرمایا۔ حضور صلعم نے حضرت بلالؓ کو یہ کلمات بلند آواز سے کہنے کیلئے فرمایا۔ جب حضرت بلالؓ نے اذان دی تو حضرت عمرؓ تیزی سے مسجد میں آئے اور عرض کیا۔ یا رسول اللہ! میں نے بھی ایسا ہی خواب دیکھا ہے اور یہی الفاظ سنے ہیں۔ اس دن سے اذان کا یہ طریقہ رائج ہوا۔ 
٭۔ ۔ ۔ انصار میں پہلے نومولود :   یہود نے مشہور کر دیا کہ ہم نے حضورﷺ کے اصحاب پر جادو کر دیا ہے اس لئے ان میں اولاد نرینہ نہیں ہوتی۔ ہجرت کے کوئی چودہ مہینہ بعد ربیع الآخر میں حضرت بشیرؓ انصاری کے گھر نعمان پیدا ہوئے۔ 
٭۔ ۔ ۔ مہاجرین میں پہلے بچہ کی ولادت: جب حضرت نعمانؓ  بن بشیر پیدا ہوئے تو بات بدلنے والے یہودیوں نے کہا کہ ہم نے مہاجرین پر جادو کر دیا ہے۔ حضرت نعمانؓ کی ولادت کے چھ ماہ بعد حضرت اسماء بنت ابو بکرؓ صدیق کے بطن سے جو حضرت زبیرؓ ابن عوام کی شریک حیات تھیں حضرت عبداللہؓ  بن زبیر پیدا ہوئے۔ 
٭۔ ۔ ۔ رمضان کے روزے فرض ہوئے :  ماہ شعبان کے آخری عشرہ میں رمضان المبارک کے روزے فرض کئے گئے سورۃ بقرہ کی آیت ۱۸۳ کے ذریعہ۔ رمضان کے ختم ہونے پر پہلی عیدالفطر منائی گئی۔ زکوٰۃ فرض ہوئی۔ فرضیت زکوٰۃ کے بارے میں علماء میں اختلاف ہے۔ عام خیال یہ ہے کہ رمضان کے روزوں کے بعد فرض ہوئی۔ بعض مورخین لکھتے ہیں کہ  ۸  ھ  میں فتح مکہ کے بعد فرض ہوئی۔ 
٭۔ ۔ ۔ مکہ والوں کی پہلی شرارت : مکہ والوں نے شرارت شروع کی۔ کرز بن جابر فہری مدینہ سے مویشی لوٹ کر لے گیا۔ 
٭۔ ۔ ۔ غزوہ بدر: ۱۷!رمضان المبارک م ۱۳ مارچ ۶۲۴ء  بروز جمعہ غزوہ بدر ہوا۔ یہ پہلا معرکہ ہے جس میں مسلمان غالب اور کافر مغلوب ہوئے۔ اس سے قبل لڑائی کی نوبت نہیں آئی تھی۔ غزوہ بدر میں مسلمان مجاہدین کی تعداد صرف (۳۱۳) تھی جن کے مقابلہ میں کافروں کی تعداد (۱۰۰۰) تھی۔ اس کے باوجود اللہ تعالیٰ نے مسلمانوں کو فتح نصیب فرمائی۔ اس جنگ کے پہلے شہید مہجع ہیں۔ قریش میں ابوجہل کے علاوہ دیگر سردار مارے گئے۔ جنگ بدر میں حضرت خنسیںؓ  بن خدافہ سہمی زخمی ہوئے۔ کچھ عرصہ بعد مدینہ میں انتقال ہوا۔ حضرت حفصہؓ  بن عمرؓ ان کے نکاح میں تھیں۔ 
٭۔ ۔ ۔ فتح بدر کے روز ہی آنحضرتﷺ کی صاحبزادی حضرت رقیہؓ زوجہ حضرت عثمانؓ نے وفات پائی۔ 
٭۔ ۔ ۔ حضورﷺ کی صاحبزادی حضرت فاطمہؓ کا عقد حضرت علیؓ سے ہوا۔ 
٭۔ ۔ ۔ حضرت عثمانؓ  بن مظعون کی وفات۔ جنت البقیع میں دفن ہونے والے پہلے مسلمان ہیں۔ 
٭۔ ۔ ۔ غزوہ بنی قینقاع ہوا (شوال) 
٭۔ ۔ ۔ غزوہ سویق ہوا (ذی الحجہ) اس غزوہ سے مدینہ لوٹنے کے دوسرے دن حضورﷺ نے مسلمانوں کو عید الاضحیٰ کی دو رکعت نماز پڑھائی۔ یہ پہلی عید الاضحیٰ تھی۔ 
٭۔ ۔ ۔ ۳ ھ  م  ۶۲۴ء۔ ۔ ۔  غزوہ قرقرۃ الکدر۔ غزوہ غطفان (محرم) غزوہ نجران یا نبی سُلیم   (ربیع الثانی) 
٭۔ ۔ ۔ کعب  بن اشرف یہودی کا قتل۔ ۔ ۔  کعب  بن اشرف ایک فتنہ پرداز یہودی تھا جسے مسلمانوں سے سخت عداوت تھی۔ اسے بڑی حکمت عملی سے ابونائلہ نے قتل کیا۔ سریہ ابوسلمہ (قطن کی طرف) سریہ عبداللہ  بن انیس (وادی عرفہ کی طرف) 
٭۔ ۔ ۔ ماہ ربیع الاول میں حضرت عثمانؓ نے حضور کی صاحبزادی حضرت اُم کلثوم سے عقد فرمایا۔ رخصتی جمادی الآخر میں ہوئی۔ 
٭۔ ۔ ۔ سریہ زید بن حارثہ یا سریہ قردہ (جمادی الآخر) 
٭۔ ۔ ۔ قانون وراثت کا نزول۔ 
٭۔ ۔ ۔ دشمن اسلام و گستاخ رسول ابورافع عبداللہ سلام  بن ابی الحقیق (حضرت صفیہؓ کے پہلے شوہر کا بھائی) کا قتل۔ 
٭۔ ۔ ۔ ماہ شعبان میں حضور اکرمﷺ نے حضرت حفصہؓ بنت حضرت عمرؓ سے عقد فرمایا۔ 
٭۔ ۔ ۔ غزوہ احد ہوا۔ (شوال) اس کے بعد غزوہ حمراء الاسد ہوا۔ (شوال) 
حضورﷺ نے حضرت زینتؓ بنت خزیمہ سے نکاح فرمایا (ذی الحجہ) 
٭۔ ۔ ۔ شراب کی حرمت کا حکم نازل ہوا۔ 
٭۔ ۔ ۔ حضور صلعم کے نواسہ حضرت حسنؓ کی ولادت ہوئی۔ 
۴ھ   م  ۶۲۵ء۔ ۔ ۔  سریہ ابی سلمہ  بن عبدالاسد مخزومی (محرم)
٭۔ ۔ ۔  اُم المومنین حضرت زینبؓ بنت خزیمہ کی وفات (محرم)۔ 
٭۔ ۔ ۔ واقعہ رجیع : ماہ صفر میں عصل وقارہ سے سات آدمی حضور اکرمﷺ کی خدمت میں حاضر ہوئے اور عرض کیا کہ ان کے قبیلہ کے لوگ مسلمان ہو چکے ہیں جنہیں دین کا علم سکھانے کے لئے چند معلموں کی ضرورت ہے۔ آپﷺ نے چھ آدمیوں کو روانہ فرمایا۔ جب یہ لوگ رجیع پر پہنچے تو ان لوگوں نے بنی ہذیل کی مدد سے تین آدمیوں کو قید کر لیا اور تین کو شہید کر دیا۔ 
٭۔ ۔ ۔ سریہ عبداللہ  بن انیس۔ 
٭۔ ۔ ۔ واقعہ بیرمعونہ۔ ۔ ۔  صفر کے مہینہ میں قبیلہ کلاب کا سردار ابوبراء عامر  بن مالک آپﷺ کی خدمت میں حاضر ہوا اور عرض کیا کہ اگر آپﷺ اصحاب کی ایک جماعت کو نجد روانہ فرمائیں تو وہاں کے لوگ اسلام قبول کر لیں گے۔ اس نے ان صحابہؓ کی حفاظت کی ذمہ داری لی۔ آپﷺ نے اصحاب صُفہّ میں سے (۷۰) قراء کو روانہ فرمایا اور ایک خط حرام  بن ملحان کو دے کر کہا کہ وہ سردار قوم عامر کو دینا۔ جب وہ خط انھوں نے عامر کو دیا تو عامر نے خط پڑھنے سے پہلے اپنے کسی آدمی کو اشارہ کیا جس نے حرام  بن ملحان کو شہید کر دیا۔ صرف کعب  بن زید بنی النجار زخمی ہو کر بچ گئے جنہیں مردہ سمجھ کر چھوڑ دیا گیا۔ باقی سب شہید ہوئے۔ عمرو بن امیہ نے اطلاع دی۔ حضورﷺ کو اس واقعہ کا بے حد قلق ہوا۔ یہ واقعہ بیر معونہ کہلاتا ہے۔ 
٭۔ ۔ ۔  غزوہ بنو نضیر ہوا (ربیع الاول) 
٭۔ ۔ ۔ حضور اکرمﷺ کے نواسے حضرت حسینؓ کی ولادت ہوئی (شعبان) 
٭۔ ۔ ۔ حضرت علیؓ کی والدہ فاطمہ بنت اسد کا انتقال 
٭۔ ۔ ۔ حضور اکرمﷺ نے حضرت زیدؓ  بن ثابت کو عبرانی اور سُریانی زبانوں کے سیکھنے کا حکم دیا اس لئے کہ سرکاری خطوط ان زبانوں میں آتے تھے جس کے لئے یہودیوں کی خدمات حاصل کرنی پڑتی تھیں۔ 
٭۔ ۔ ۔ حضور اکرمﷺ نے حضرت ام سلمہؓ سے نکاح فرمایا (شوال) 
٭۔ ۔ ۔ غزوہ بدر ثانی ہوا۔ یہ غزوہ بدر الموعد بھی کہلاتا ہے      (ذیقعدہ)  
٭۔ ۔ ۔   ۵ ھ  م  ۶۲۶ء۔ ۔ ۔  غزوہ ذات الرقاع (محرم) 
٭۔ ۔ ۔ غزوہ دومۃ الجندل(ربیع الاول)۔ 
٭۔ ۔ ۔ غزوہ بنو مصطلق یا مریسیع (شعبان) ہوا۔ اس غزوہ سے واپسی کے وقت ایک اہم فتنہ نے سر اٹھایا۔ جس کی وجہ سے خانوادہ نبوی ایک مہینہ تک سخت کرب اور اضطراب میں مبتلا رہا۔ یہ واقعہ افک کہلاتا ہے جس میں منافقین اور غیر ذمہ دار مسلمانوں کی جانب سے اُم المومنین حضرت عائشہؓ اور معزز خواتین اسلام کے خلاف بے بنیاد افواہیں پھیلائی گئیں۔ قرآن مجید نے ان افواہوں کو بہتان عظیم قرار دیا ہے۔ (قرآن ۲۴:۱۲) 
ان کی تفصیلات کی حد تک روایات موضوع ہیں۔ 
٭۔ ۔ ۔ تیمم کا حکم نازل ہوا۔ (شعبان) قرآن ۴: ۴۳) 
٭۔ ۔ ۔ حضور اکرمﷺ نے حضرت جویریہؓ سے نکاح فرمایا (شعبان) 
٭۔ ۔ ۔  غزوہ احزاب یا خندق ہوا (ذیقعدہ) 
٭۔ ۔ ۔ سریہ حضرت ابوعبیدہ  بن الجراحؓ
٭۔ ۔ ۔  حضور اکرمﷺ نے حضرت زینبؓ  بن جحش سے نکاح فرمایا (شوال) 
٭۔ ۔ ۔  غزوہ بنو قریظہ ہوا (ذی الحجہ) 
٭۔ ۔ ۔  حضور اکرمﷺ نے حضرت ریحانہؓ سے نکاح فرمایا۔ 
٭۔ ۔ ۔  حضرت سعدؓ  بن معاذ غزوہ خندق میں ایک تیر لگنے سے شدید زخمی ہو گئے تھے۔ انھوں نے وفات پائی۔ 
٭۔ ۔ ۔  پردہ کا حکم سورہ احزاب کی آیت ۵۹ کے ذریعہ نازل ہوا (ذیقعدہ) 
٭۔ ۔ ۔  مدینہ میں زلزلہ آیا۔ 
٭۔ ۔ ۔ چاند گرہن ہوا۔ حضور اکرمﷺ نے صلوۃ خسوف پڑھی۔ 
٭۔ ۔ ۔  حضرت سعدؓ  بن عبادہ کی والدہ کی وفات۔ 
٭۔ ۔ ۔  قبیلہ مزنیہ کے افراد ایمان لائے۔ 
۶  ھ  م   ۶۲۷ ء  سریہ محمد  بن مسلمہ۔ نجد کی طرف (محرم)
٭۔ ۔ ۔  غزوہ بنو لحیان (ربیع الاول) 
٭۔ ۔ ۔ غزوہ ذی قردیاغانہ (ربیع الآخر) 
٭۔ ۔ ۔ سریہ عکاشہ  بن محصن۔ سریہ محمد  بن مسلمہ (ذوالقصہ کی طرف) سریہ زید  بن حارثہ (بنو سلیم کی طرف)۔ سریہ زید  بن حارثہ (بنو سلیم مقام عیص کی طرف) سریہ زید  بن حارثہ (مقام طرف) سریہ زید  بن حارثہ (بنو جزام کی طرف)۔ سریہ دومۃ الجندل۔ سریہ فدک۔ سریہ عبداللہ  بن عتیک۔ سریہ عبداللہ  بن رواحہ۔ سریہ عمرو ابن اُمیہ۔ سریہ کرزین جابر فہری (قباء کی طرف)۔ 
٭۔ ۔ ۔ غزوہ حدیبیہ (ذیقعدہ)۔ 
 ٭۔ ۔ ۔ حضور اکرمﷺ نے حضرت اُم حبیبہؓ سے نکاح فرمایا (ذی الحجہ)  
٭۔ ۔ ۔ بین الاقوامی سطح پر دعوت اسلام۔ ۔ ۔  ۶ ھ  تک رسول اکرمﷺ کی تمام تر جدوجہد اندرون عرب مرکوز رہی۔ معاہدہ حدیبیہ نے سب سے بڑے دشمن مشرکین مکہ کو پابند کر دیا تو بعثت کے ۱۹ سال بعد دعوت و تبلیغ کا دائرہ وسیع سے وسیع تر کر دیا گیا۔ پیغام حق کو بیرون عرب پھیلایا گیا اور بین الاقوامی سطح پر سفارتیں روانہ کی گئیں۔ 
٭۔ ۔ ۔ مہر نبوی۔ ۔ ۔  حضرت سلمانؓ فارسی نے عرض کیا کہ خط پر مہر نہ ہو تو سلاطین اسے معتبر نہیں سمجھتے بلکہ پڑھتے تک نہیں۔ آپﷺ نے چاندی کی انگشتری میں مہر بنانے کا حکم دیا۔ 
٭۔ ۔ ۔ کفار سے اہل اسلام کا نکاح حرام قرار دیا گیا۔ 
٭۔ ۔ ۔  ۷ ھ  م  ۶۲۸ء : غزوہ خیبر ہوا (محرم) اس غزوہ کے دوران زینب  بن حارث یہود یہ نے گوشت میں زہر ملا کر حضورﷺ کو بھیجا۔ آپﷺ نے نہ کھایا لیکن بشر نے کھایا تو وہ زہر سے مر گئے۔ حضور نے زینب کو قصاص میں قتل کروا دیا۔ 
٭۔ ۔ ۔ حضور اکرمﷺ نے حضرت صفیہؓ سے نکاح فرمایا (محرم) 
٭۔ ۔ ۔ مہاجرین حبشہ کی واپسی (محرم) فتح خیبر کے روز مہاجرین حبشہ واپس ہوئے جن میں حضورﷺ کے چچازاد بھائی حضرت جعفرؓ  بن ابی طالب اور حضرت ابوموسیٰؓ اشعری شامل تھے۔ حضورﷺ نے حضرت جعفرؓ کی دونوں آنکھوں کے درمیان بوسہ دیا اور سینہ سے چمٹا کر فرمایا : یہ دو خوشیاں ہیں۔ 
٭۔ ۔ ۔  واقعہ فدک  :  مدینہ سے دو یا تین دن کی مسافت پر شمالی حجاز میں خیبر کے قریب ایک بستی تھی جس کا نام فدک تھا۔ خیبر سے حضورﷺ نے حضرت محیصہؓ  بن مسعود انصاری کو اسلام کی دعوت دینے فدک روانہ فرمایا جنہیں اہل فدک نے روک رکھا۔ ان لوگوں کو جب فتح خیبر کا حال معلوم ہوا تو انھوں نے آپﷺ سے صلح کر لی۔ یہ سریہ فدک بھی کہلاتا ہے۔ 
٭۔ ۔ ۔  غزوہ وادی القریٰ ہوا۔ مسلمانوں کو یہودیوں کے مقابلہ میں فتح ہوئی۔ 
٭۔ ۔ ۔ تیما کا معاملہ  :  تیما ، خیبر سے کچھ دور واقع ہے۔ وہاں کے یہودیوں نے جب خیبر ، فدک اور وادی القریٰ کے حالات سنے تو خوف زدہ ہو کر صلح کی درخواست کے ساتھ حاضر ہوئے اور صلح ہو گئی۔ آپ نے یزید بن ابوسفیان کو جو اسی دن مسلمان ہوئے تھے تیما کا حاکم مقرر کر دیا۔ 
٭۔ ۔ ۔ سریہ کدید(صفر) سریہ حمی ، سریہ تربہ ، سریہ بنو کلاب (جمادی الآخر) ہوئے۔ 
٭۔ ۔ ۔ وفد اشعرئین نے اسلام قبول کیا۔ 
٭۔ ۔ ۔ عمرۃ القضاء(ذیقعدہ) حضور اکرمﷺ نے عمرہ ادا فرمایا جسے عمرۃ القضاء عمرہ قصاص ، عمرہ الصلح اور عمرۃ الحدیبیہ کے ناموں سے یاد کیا جاتا ہے۔  ۶  ھ  میں صلح حدیبیہ کے وقت کفار نے مسلمانوں کو عمرہ کرنے سے روک دیا تھا۔ 
٭۔ ۔ ۔ سریہ خربہ ، سریہ بنی مرّہ ، سریہ بشیر  بن سعد الانصاری ، سریہ ابن ابی العوجا ، سریہ بشیر  بن سعد ، سریہ غالب  بن عبداللہ ہوئے۔ 
٭۔ ۔ ۔ حضور اکرمﷺ نے حضرت ماریہؓ  قبطیہ سے نکاح فرمایا جنہیں مقوقس شاہ مصر نے بھیجا تھا۔ 
٭۔ ۔ ۔ حضرت خالدؓ  بن ولید نے اسلام قبول کیا۔ حضرت عمروؓ ابن العاص نے اسلام قبول کیا۔ 
٭۔ ۔ ۔ حضرت عثمانؓ  بن ابی طلحہ نے اسلام قبو ل کیا۔ 
٭۔ ۔ ۔ حضور ا کرمﷺ نے حضرت میمونہؓ سے نکاح فرمایا جو حضورﷺ کی آخری منکوحہ تھیں    (ذیقعدہ) غزوہ ذات الرقاع ہوا۔ 
٭۔ ۔ ۔  ۸ ھ  م   ۳۰۔ ۶۲۹ء۔ سریہ  موتہ (جمادی الاول) 
٭۔ ۔ ۔ سریہ ذات السلاسل (جمادی الآخر) سریہ سیف الجر (رجب)۔ 
٭۔ ۔ ۔  فتح مکہ (رمضان)۔ فتح مکہ کے روز ابوسفیان اسلام لے آئے۔ 
٭۔ ۔ ۔ مکہ کے بت خانوں کا انہدام۔ عزیٰ کو خالدؓ  بن ولید نے توڑا۔ سواع کو عمرؓو  بن العاص اور منات کو سریہ سعد اشہل نے توڑا۔ 
٭۔ ۔ ۔ حضور اکرمﷺ کے صاحبزادہ حضرت ابراہیمؓ ، حضرت ماریہؓ قبطیہ کے بطن سے پیدا ہوئے۔ 
٭۔ ۔ ۔ سریہ حضرت خالدؓ  بن ولید۔ سریہ شجاع  بن ابی وہب الاسدی۔ سریہ کعب  بن عمر۔ سریہ ابوعبیدہؓ  بن الجراح (وادی القریٰ کی طرف)۔ 
٭۔ ۔ ۔ سریہ ابوعبیدہؓ  بن الجراح (جہینہ کی طرف) سریہ ابوقتادہ  بن ربعی انصاری    (خضرہ کی طرف) سریہ سعد  بن زید اشہلی۔ 
٭۔ ۔ ۔ غزوہ حنین ہوا (شوال)۔ 
٭۔ ۔ ۔ غزوہ طائف ہوا (شوال) 
٭۔ ۔ ۔ قبیلہ ہوازن نے اسلام قبول کیا (ذیقعدہ) 
٭۔ ۔ ۔ سود کی قطعی حرمت یعنی سود حرام قرار دیا گیا۔ (ذی الحجہ) آپﷺ نے سب سے پہلے حضرت عباسؓ  بن عبدالمطلب کا سود معاف فرمایا۔ 
٭۔ ۔ ۔ حضورﷺ کی صاحبزادی حضرت زینبؓکا انتقال ہوا۔ 
٭۔ ۔ ۔ ۹ھ  م  ۶۳۰ء۔ ۸ھ  کے اواخر سے مدینہ میں وفود کی آمد کا سلسلہ جاری  رہا۔ ابن ہشام نے  ۹   ھ  اور طبری نے  ۰ ۱ ھ  کو عام الوفود کا نام دیا ہے۔ 
٭۔ ۔ ۔ یہ سرایا ہوئے : سریہ یمینیہ بن حصن الغزاری بنو تمیم کی طرف) سریہ قطبہ  بن عامر (بنو خشعم کی طرف) سریہ ضحاک  بن سفیان (بنی کلاب کی طرف) 
٭۔ ۔ ۔ سریہ علقمہ  بن مجزر المدلجی۔ سریہ الفلس۔ 
٭۔ ۔ ۔ فتح مکہ کے بعد مسلمانوں کا پہلا حج۔ اس سال مسلمانوں نے اسعدؓ  بن العیض کی امارت میں حج ادا کیا۔ مسلمانوں اور مشرکین نے علحٰدہ علحٰدہ حج کیا۔ 
٭۔ ۔ ۔ تنظیم زکوٰۃ : زکوٰۃ و صدقات کی وصولی کے لئے عمال کا تقرر کیا گیا (محرم) 
٭۔ ۔ ۔ رئیس المنافقین عبداللہ  بن ابی  بن سلول کی وفات۔ 
٭۔ ۔ ۔ وفود کی آمد : حسب ذیل وفود آئے : 
وفد مزنیہ۔ وفد بنی اسد۔ وفد بنی تیم۔ وفد بنی عیس۔ وفد بنی سلیم۔ وفد صداء۔ وفد ہمدان  وفد بنی منتفق وفد نجران۔ وفد بنی باہلہ۔ وفد ازد۔ وفد بنی فزارہ۔ وفد بنی بہراء۔ وفد بنی نہد۔ وفد بنی سعد ہذیم۔ وفد دارم۔ وفد بنی سعد۔ وفد بلی۔ وفد نجیب۔ وفد بنی عذرہ۔ وفد بنی عامر  بن صعصعہ۔ وفد عبدالقیس۔ وفد بنی مرّہ۔ وفد بنی کلاب۔ وفد بنی البکاء۔ وفد بنی کنانہ۔ وفد بنی صلال  بن عامر۔ 
٭۔ ۔ ۔ جزیہ کے بارے میں احکام نازل ہوئے (رجب) 
٭۔ ۔ ۔ عورتوں سے لعان کا حکم آیا جس کی تفصیل سورہ نور میں موجود ہے۔ 
٭۔ ۔ ۔ شاہ حبشہ نجاشی کی وفات  :  نجاشی کا انتقال ہوا۔ حضورﷺ نے کہا ’’آج تمہارے بھائی اصمحہ کا انتقال ہو گیا ‘‘۔ مدینہ سے باہر نکل کر سب نے چار تکبیروں سے حضورﷺ کی امامت میں نجاشی کی نماز جنازہ پڑھی۔ 
٭۔ ۔ ۔ حضرت اُم کلثومؓ بنت رسول اللہﷺ زوجہ حضرت عثمانؓ  بن عفان نے وفات پائی۔ 
٭۔ ۔ ۔ غزوہ تبوک (رجب) (حیات نبوی کا آخری غزوہ) آخر رجب میں تقریباً تیس ہزار کا لشکر لے کر آپﷺ تبوک کی طرف روانہ ہوئے جو شام میں ہے لیکن رومیوں سے مقابلہ نہیں ہوا۔ 
٭۔ ۔ ۔ سریہ یمن۔ 
٭۔ ۔ ۔ مسجد ضرار جلادی گئی (شعبان) تبوک سے واپسی پر منافقین کے مرکزی مقام مسجد ضرار کو جلا دیا گیا اس لئے کہ وہاں منافقین جمع ہو کر مسلمانوں کے خلاف سازشیں کیا کرتے تھے۔ 
٭۔ ۔ ۔ حج فرض ہوا  :  (ذی الحجہ) لیکن حضور اکرمﷺ نے اس سال یہ فرض ادا نہیں کیا۔ حضرت ابو بکرؓ صدیق کی امارت میں حج ادا کیا گیا۔ حضرت علیؓ نقیب مقرر ہوئے۔ انھوں نے کعبہ میں جا کر منادی کی کہ آئندہ سے کوئی شخص عریاں ہو کر کعبہ کا طواف نہ   کرے۔ اس حج کو حج اکبر کہتے ہیں۔ اس لئے کہ یہ سنت ابراہیمی کے عین مطابق ادا کیا  گیا۔ اس حج میں اعلان براۃ کے تحت آئندہ سے مشرکین کا داخلہ حدود کعبہ میں بند کر دیا گیا۔ 
٭۔ ۔ ۔ واقعہ ایلا و  تخییر
٭۔ ۔ ۔ حضورﷺ گھوڑے پر سے گرے۔ آپﷺ کے پہلو میں چوٹ سے تکلیف شرو ع ہو گئی۔ اس لئے حضرت عائشہؓ کے حجرے سے ملے ہوئے بالا خانہ میں ایک ماہ تک گوشہ نشین رہے۔ 
٭۔ ۔ ۔ کعب  بن زہیر  :  کعب  بن زہیر ابوسلمیٰ مشہور ہجوگو شاعر (جو آپﷺ کی ہجو سرائی میں بہت پیش پیش رہتے تھے اور ان چند افراد میں داخل تھے جن کے قتل کر دینے کا حکم آنحضرتﷺ نے فتح مکہ کے دن دیا تھا) حاضر خدمت ہوئے اور معافی مانگی۔ معاف کئے گئے۔ اسلام قبول کیا اور اپنا مشہور قصیدہ پڑھا جس کی ابتدا بانت سعادً سے ہوتی ہے۔ 
  ۱۰ ھ  م  ۶۳۱ء۔ ۔ ۔ ٭ عام الوفود۔ مختلف وفود کی آمد اور قبول اسلام۔ 
٭۔ ۔ ۔ متعہ کو مذموم رواج قرار دے کر ممنوع قرار دیا گیا۔ 
٭۔ ۔ ۔ رمضان المبارک میں حضورﷺ نے بیس دن اعتکاف فرمایا۔ 
٭۔ ۔ ۔ حضور اکرمﷺ کے صاحبزادہ حضرت ابراہیمؓ کی وفات۔ اس روز سورج گرہن تھا۔ حضور صلعم نے فرمایا۔ چاند اور سورج اللہ تعالیٰ کی نشانیاں ہیں۔ کسی کے مرنے یا جینے سے اس کا کوئی تعلق نہیں۔ آپ نے صلوٰۃ کسوف پڑھی۔ 
٭۔ ۔ ۔ اُم المومنین حضرت ریحانہؓ کی وفات۔ 
٭۔ ۔ ۔ حجۃ الوداع : حضورﷺ نے حج ادا فرمایا۔ تاریخ نے اس یادگار حج کو چار ناموں سے موسوم کیا ہے  :  حجۃ البلاغ۔ ۲ حجۃ الاسلام۔ ۳ حجۃ الوداع۔ ۴ حجۃ الاتمام و الکمال۔ اسے حجۃ الوداع کا نام اس لئے دیا گیا کہ آپﷺ نے صاف صاف فرمایا۔ ’’مجھ سے منا سک حج سیکھ لو۔ میں آئندہ سال شاید حج نہ کر سکوں ‘‘۔ 
٭۔ ۔ ۔ آپﷺ ۲۵/ ذیقعدہ  ۱۰  ھ  بروز جمعرات بعد نماز ظہر مدینہ سے روانہ ہوئے۔ ۴ ذی الحجہ کو مکہ معظمہ میں داخل ہوئے۔ آپﷺ کا یہ پہلا اور آخری حج تھا۔ یہ مسلمانوں کا پہلا اور آخری حج تھا جو حضور صلعم کی امارت میں ہوا۔ روز جمعہ تھا۔ منا سک حج ادا کرنے کے بعد آپﷺ نے عرفات کے ایک مقام نمرہ میں ایک کمبل کے خیمہ میں قیام فرمایا۔ دوپہر ڈھل گئی تو ناقہ پر (جس کا نام قُصویٰ تھا) سوار ہو کر میدان میں آئے اور ناقہ کے اوپر ہی سے خطبہ پڑھا جو خطبہ حجۃ الوداع کے نام سے مشہور ہے اور جس میں حضور اکرمﷺ کی ۲۳ سالہ دعوت و تبلیغ کا خلاصہ موجود ہے۔ اس خطبہ کو انسانیت کا منشور اعظم کہا جا سکتا ہے۔ ۱۴/ ذی الحجہ کو مکہ سے واپسی عمل میں آئی۔ 
٭۔ ۔ ۔  ۱۱ھ  م  ۶۳۲ء : وفد قبیلہ نخع(حضورﷺ کی زندگی کا آخری وفد) کی آمد 
٭۔ ۔ ۔  قبیلہ مزحج قبیلہ بنو حارث اور فارس کے روساء دیلمی مرکبود اور وہب  بن عتبہ کا اسلام قبول کرنا۔ 
٭۔ ۔ ۔  ۲۶ / صفر دو شنبہ کو رسول اللہﷺ نے مسلمانوں کو حکم دیا کہ جہاد روم پر جانے کی تیاری کریں اور اپنے دست مبارک سے ایک پرچم تیار کیا اور حضرت اُسامہ  بن زید کے سپرد کر کے قیادت ان کے ہاتھ میں دے دی اس کے صرف ایک دن بعد حضورﷺ کی طبیعت اچانک ناساز ہوئی اور بیماری نے شدت اختیار کر لی۔ اس بیماری کی حالت میں بھی آپ مسجد تشریف لائے اور ایک خطبہ دیا جس میں فرمایا کہ ’’لوگو ں !اُسامہ کے لشکر کو بڑھاؤ اور اس میں جا کر ملو۔ مرض اپنی پوری شدت پر تھا۔ اس کے باوجود آنحضرتﷺ کی خواہش تھی کہ یہ لشکر جلد از جلد روانہ ہو۔ چنانچہ صحابہ جوف کی طرف روانہ ہو گئے۔ 
۲۸/ صفر چہار شنبہ آنحضرتﷺ قبرستان بقیع تشریف لے گئے اور دعائے مغفرت فرمائی۔ واپسی میں درد سر شروع ہوا اور بخار بھی آ گیا۔ روز بروز مرض میں اضافہ ہوتا گیا۔ آپﷺ کی علالت کی وجہ حضرت ابو بکرؓ صدیق نے نمازوں میں امامت فرمائی۔ وفات سے پانچ روز قبل آپﷺ نے آخری صلوٰۃ کی امامت فرمائی۔ 
تقریباً تیرہ روز کی علالت کے بعد ۱۲/ ربیع الاول بروز دو شنبہ بوقت چاشت جسم اطہر سے روح پاک کی عالم قدس کو روانگی۔ حجرۂ عائشہ میں تدفین۔ اناللہ وانالیہ راجعون 
٭۔ ۔ ۔ آپﷺ کی وفات کے بعد سقیفہ بنو ساعدہ میں اجتماع ہوا اور حضرت ابو بکرؓ صدیق کی بیعت خلافت ہوئی۔ 
٭۔ ۔ ۔  حضور اکرمﷺ کی صاحبزادی حضرت فاطمہؓ کی وفات 
٭۔ ۔ ۔  حضور اکرمﷺ کی وفات کے بعد اکثر عرب مرتد ہو گئے۔ بعض منکرین زکوٰۃ و صدقہ ہو گئے۔ بعض نے نبوت کا دعویٰ کیا جن میں دوسروں کے علاوہ مسلمہ کذّاب بھی تھا۔ اس کو قتل کیا گیا۔ 


حدیث اور سُنہّ 

رسول اللہﷺ کے اقوال ’’حدیث ‘‘ کہلاتے ہیں۔ اگر رسول خداﷺ نے یہ کہا ہو کہ    ’’اللہ تعالیٰ نے فرمایا ہے ‘‘ تو اسے حدیث قدسی کہیں گے۔ قول رسولﷺ کو صرف حدیث کہا جاتا ہے۔ رسول اللہﷺ کے افعال اور اطوار سنت کی بنیاد ہیں لیکن بسا اوقات حدیث رسول اور سُنّہ باہم یوں مل جاتے ہیں کہ انسان حدیث اور سُنّہ کو ہم معنی تصور کرنے لگتا ہے۔ ’’حدیث رسول اللہﷺ کے افعال و اقوال دونوں پر محیط ہے۔ اسی طرح سنت رسول بھی آپﷺ کے افعال و اقوال کا احاطہ کرتی ہے۔ حضورﷺ کے افعال سے مراد وہ کام ہیں جو حضورﷺ نے خود کئے۔ صحابہؓ کے ایسے افعال بھی جو رسول اللہ صلعم کے علم میں آئے اور حضورﷺ نے ان کی توثیق کی سنت نبویﷺ میں شامل تصور کئے جاتے ہیں۔ اس سے ظاہر ہے کہ حضورﷺ کے صحابہ کرام میں جو امور مروج تھے وہ بھی سنت سے کم  نہیں۔ جیسا کہ ایک قانونی مقولہ ہے ’’جب بات ناگزیر ہو اور اگر کوئی شخص خاموش رہے تو اس کی خاموشی کو رضا تصور کیا جانا چاہئے ‘‘ 
احادیث کا ایک حصہ تو خود حضورﷺ کے حکم سے ضبط تحریر میں لایا گیا۔ ان میں رسول خدا ﷺ کے خط ، معاہدے ، مدینہ سے دور موجود عمال کے لئے ہدایات اور رسول خداﷺ کی جاری کردہ اسناد وغیرہ شامل ہیں۔ ایسی مثالیں بھی ہیں اور ان میں رسول اللہﷺ کے ذاتی ملازم حضرت انسؓ کی مثال واضح ترین ہے کہ لوگوں نے حضورﷺ کی احادیث ضبط تحریر میں لا کر رسول خدا کو پیش کیں اور حضورﷺ نے خود ان کے مندرجات کی تصحیح فرمائی۔ تقریباً ایک درجن صحابہ کرام ایسے ہیں جنھوں نے حضورﷺ کی زندگی میں ہی ان پر اپنی یادداشتیں مرتب کیں۔ اس سے بھی زیادہ۔ کم از کم پچاس اصحاب ایسے ہیں جنھوں نے رسول اللہ صلعم کے وصال کے فوراً بعد وہ سب کچھ تحریر کیا جو رسول اللہﷺ کے بارے میں ان کے علم میں تھا۔ ایسے لوگ تو بے شمار تھے جنھوں نے رسول اللہﷺ کی زیارت نہیں کی تھی مگر انھیں اصحاب رسول سے ملاقات کا شرف حاصل ہوا۔ انھوں نے صحابہ سے رسول اللہ کے متعلق سوالات دریافت کئے اور ان کے جوابات کو ضبط تحریر میں لا کر اس عظیم علمی خزانہ کو مدون کیا۔ حدیث پاک کے ایک مسلمہ ماہر کے بیان کے مطابق ایسے صحابہؓ کی تعداد جنھوں نے کم از کم ایک حدیث رسول بیان کی ہے ایک لاکھ سے زائد ہے  اور اس میں کوئی مبالغہ بھی نہیں۔ ہم جانتے ہیں کہ رسول خدا صلعم نے حجۃ الوداع کے موقع پر میدان عرفات میں ایک لاکھ پچاس ہزار فرزندان توحید کے عظیم اجتماع سے خطاب کیا تھا۔ 
پہلی نسل میں تو صرف اصحاب رسول کی یادداشتیں ہی سامنے آ سکتی تھیں البتہ دوسری نسل میں اگر کسی طالب علم نے ایک سے زائد صحابہ کرام سے تحصیل علم کیا ہو تو وہ مختلف ذرائع سے حاصل کردہ علم کو زیادہ جامع انداز میں مرتب کر سکتا تھا۔ تیسری نسل میں تمام ذرائع سے حاصل ہونے والی معلومات کو یکجا کیا جا سکتا تھا اور حدیث و سنت کی تدوین و ترتیب میں بالکل یہی ہوا ہے۔ 
چونکہ قرآن حکیم کی طرح احادیث نبوی کی ترتیب و تدوین پر موثر کنٹرول ممکن نہیں تھا لہذا غلط فہمی ، اغلاط بلکہ اس سے بھی بدتر امکانات کو مسترد نہیں کیا جا سکتا چنانچہ ان امکانات کے پیش نظر ہی مسلمانوں نے احادیث کی انفرادی روایت کے نقد و جرح کے لئے سائنسی انداز ایجاد کیا جس کی ابتداء اصحاب رسول کے زمانہ میں ہو چکی تھی۔ احادیث کے راویوں کی سوانح بڑی محنت سے تیار کی گئیں جن میں راوی کی شہرت ، دیانت دار یا ضعیف ہونے پر خصوصی توجہ دی گئی۔ اس کے اساتذہ اور شاگردوں کی مکمل تفصیل اور دوسری معلومات فراہم کی گئیں۔ تیسری اور بعد میں آنے والی نسلوں کا تو ذکر ہی کیا۔ صرف دوسری نسل میں بھی محض یہ کہنا کافی نہ تھا کہ ’’رسول خداﷺ نے فرمایا ہے ‘‘ بلکہ راوی کو یہ کہنا پڑتا تھا کہ ’’میں نے اپنے فلاں استاد سے جو اصحاب رسول میں سے ہیں سنا ہے کہ۔ ۔ ۔  تیسری نسل میں یہی بات یوں کہنا پڑی میں نے اپنے فلاں استاد سے سنا ہے جس نے اپنے فلاں استاد کو جو صحابی تھے۔ کہتے ہوئے سنا کہ رسول اللہﷺ نے فرمایا۔ ۔ ۔ ’’فطری طور پر کسی بھی روایت کے لئے راویوں کی فہرست نسلاً بعد نسل طویل تر ہوتی چلی گئی ‘‘۔ 
حدیث کی صحت پر کنٹرول کا ایک اور طریقہ بھی تھا۔ اگر کوئی حدیث رسول پاک کے ایک سے زائد صحابہؓ کرام سے مروی ہے اور سبھی نے ایک ہی بات کہی ہے تو ایسی حدیث کسی ایک صحابی کی روایت کردہ حدیث کے مقابلہ میں زیادہ معتبر تصور کی جائے۔ 
تدوین کے دوسرے طریقوں کے علاوہ احادیث کو راویوں یا پھر موضوع کے اعتبار سے مرتب کیا جا سکتا تھا لیکن ہر صورت میں ایک ایک حدیث کے ذرائع کا تفصیلی ذکر نا گزیر تھا۔ 
مختلف راویوں سے مروی احادیث میں تضاد بھی ممکن تھا۔ یہ تضاد مختلف نسلوں کے راویوں کے سہو سے رونما ہو سکتا تھا یا پھر رسول خداﷺ نے کسی امر پر اپنے رویہ میں تبدیلی پیدا کر لی ہو اور اپنا سابق حکم کالعدم قرار دیا ہو۔ ایسے اور اسی نوع دیگر امور سے ’’علم الحدیث ‘‘ کی کتب میں بحث کی گئی ہے۔ یہ کہنا کافی ہے کہ رسول خداﷺ کی احادیث و سنت کے بارے میں جتنی معلومات بہم پہنچائی گئی ہیں تاریخ عالم میں اس کی کوئی مثال نہیں ملتی۔ 


	(نقوش لاہور۔ رسول نمبر جلد ۲) 



حدیث جبریل: ایمان ، اسلام اور احسان کی حقیقت 

حضرت عمرؓ ، فرماتے ہیں کہ ایک دن ہم رسول اللہﷺ کی خدمت میں حاضر تھے۔ دفعتاً ایک شخص آیا۔ اس کے کپڑے نہایت سفید ، بال نہایت سیاہ تھے۔ نہ اس پر کوئی سفر کی علامت تھی (کہ ہم اسے مسافر کہتے) نہ ہم میں سے کوئی اس کو پہچانتا تھا (کہ شہری سمجھتے) یہاں تک کہ وہ آپﷺ کے اتنا قریب آ بیٹھا کہ رسول اللہﷺ کے گھٹنوں سے اپنے گھٹنے ملا دئے اور اپنے دونوں ہاتھ رسول اللہﷺ کے دونوں زانوئے مبارک پر رکھ دئے اور بولا۔ ائے محمدﷺ مجھے بتایئے اسلام کیا چیز ہے ؟ آپﷺ نے ارشاد فرمایا : اسلام یہ ہے کہ تو اس بات کا اقرار کرے کہ سوائے اللہ کے اور کوئی معبود نہیں ، محمدﷺ بلاشبہ اس کے پیغمبر ہیں ، صلوٰۃ پورے طور پر ادا کرے ، زکوٰۃ دے ، رمضان شریف کے روزے رکھے اور اگر طاقت ہو تو اللہ کے گھر کا حج بھی کرے۔ وہ بولا کہ تو نے ٹھیک کہا۔ راوی کہتا ہے کہ ہمیں اس پر تعجب ہوا کہ یہ (پہلے تو) آپ سے دریافت کرتا ہے اور پھر (خود ہی) آپ کی تصدیق بھی کر دیتا ہے (گویا واقف کا رہے) پھر بولا۔ اچھا اب ایمان کے متعلق بتایئے۔ آپﷺ نے فرمایا : اللہ ، اس کے فرشتوں ، اس کی کتابوں ، اس کے رسولوں اور قیامت کو دل سے مانو اور اس بات پر یقین کرو کہ برا بھلا جو کچھ ہے وہ سب نوشتہ تقدیر کے موافق ہے۔ اس نے کہا تو نے ٹھیک کہا۔ اب یہ بتایئے کہ احسان کیا چیز ہے ؟ آپﷺ نے ارشاد فرمایا۔ اللہ کی اس توجہ سے عبادت کرنا گویا تم اسے دیکھ رہے ہو کیونکہ تم اگرچہ اس کو حقیقتاً نہیں دیکھنے مگر وہ تو تمہیں حقیقتاً دیکھتا ہے۔ (پھر اتنی ہی خشوع سے عبادت کرنا چاہئے جتنا کہ اس علم صحیح کا اقتضاء ہے) اس کے بعد اس نے قیامت کے متعلق سوال کیا۔ (کب آئے گی ؟) آپﷺ نے فرمایا جس سے دریافت کرتے ہو اس کا تو وہ خود بھی سائل سے زیادہ عالم نہیں ہے۔ اس نے پوچھا : اس کی کچھ علامات ہی بتلایئے۔ آپﷺ نے فرمایا کہ (۱) باندی اپنے آقا جنے اور پیادہ پا ، ننگے ، محتاج ، بکریوں کے چرانے والے عمارتوں میں اکڑتے نظر آنے لگیں۔ راوی کہتا ہے اس کے بعد وہ شخص چلا گیا۔ میں نے کچھ عرصہ توقف کیا۔ اس کے بعد آپﷺ نے (خود) ارشاد فرمایا۔ ائے عمرؓ جانتے ہو یہ سائل کون تھا ؟ میں نے عرض کیا ، اللہ اور اس کا رسول ہی زیادہ جانتے ہیں۔ آپﷺ نے فرمایا : یہ جبریل تھے ، تمہارا دین (اس پیرایہ سے) تمہیں سکھانے آئے تھے۔ 


(ترجمان السنہ جلد اول : حدیث نمبر ۲۴۰)


حدیث وفدالازد

سویدازدی روایت کرتے ہیں کہ ہماری قوم کے سات آدمی آپﷺ کی خدمت میں حاضر ہوئے جن میں ساتواں شخص میں تھا۔ جب ہم آپﷺ کی خدمت میں آئے اور آپ سے گفتگو کی تو جو طرز و انداز آپﷺ نے ہمارا دیکھا ، آپﷺ کو بہت پسند آیا۔ آپﷺ نے فرمایا : تم کون لوگ ہو ، ہم نے عرض کیا ، مسلمان ، آپ مسکرائے اور فرمایا۔ ہر بات کی ایک حقیقت ہوا کرتی ہے۔ بتاؤ تمہارے ایمان کی کیا حقیقت ہے ؟ ہم نے عرض  کیا۔ پندرہ چیزیں ہیں جن میں پانچ تو ایسی ہیں جن کے متعلق آپ کے قاصدوں نے ہمیں یہ حکم دیا ہے کہ ہم ان پر یقین رکھیں اور پانچ ایسی ہیں جن کے متعلق کہا ہے کہ ہم نے ان پر عمل کیا کریں اور پانچ وہ  جن کی عادت ہمیں زیادہ جاہلیت سے پڑی ہوئی ہے اور اب تک ہم ان پر قائم ہیں۔ ہاں اگر انہیں پسند نہ کریں تو البتہ ہم انہیں چھوڑ سکتے ہیں۔ آپﷺ نے فرمایا ، بتاؤ وہ پانچ باتیں کیا ہیں جن پر میرے قاصدوں نے تم کو یقین رکھنے کے لئے کہا   ہے۔ ہم نے عرض کیا کہ ہم اللہ تعالیٰ ، اس کے فرشتے ، اس کی کتابیں ، اس کے سب رسولوں کو مانیں اور مرنے کے بعد جی اٹھنے کا یقین رکھیں۔ فرمایا وہ پانچ باتیں کیا ہیں جن پر عمل کرنے کے لئے کہا ہے۔ ہم نے عرض کیا ، یہ کہ ہم اقرار کریں کہ ایک اللہ کے سواء معبود کوئی نہیں ، نماز با ضابطہ پڑھیں ، زکوٰۃ دیں ، رمضان کے روزے رکھیں اور اگر زاد راہ موجود ہو تو بیت اللہ کا حج بھی کریں۔ فرمایا ، اچھا اب وہ پانچ باتیں بتاؤ جن کی کفر کے زمانہ سے تمہیں عادت ہے۔ ہم نے عرض کیا ، فراخی میں شکر کرنا ،  مصیبت میں صبر کرنا ، مقدرات جب سامنے آ جائیں تو ان پر خوش رہنا ، جنگ میں ثابت قدمی اور دشمنوں کی مصیبت پر ہنسی نہ اڑانا۔ آپﷺ نے فرمایا ، تم تو سب کے سب بڑے حکیم اور عالم نکلے ، قریب تھا کہ اپنے اس علم و فہم کی بدولت نبی  بن جاتے (اگر نبوت جاری ہوتی) اچھا ، تو اب پانچ باتیں میں تمہیں بتاتا ہوں تاکہ کل مجموعہ بیس باتیں ہو جائیں۔ اگر بات اس طرح سے ہے جیسا تم کہتے ہو تو حاجت سے زیادہ کھانا جمع نہ کرو اور ضرورت سے زیادہ مکانات نہ بناؤ ، اور جس چیز کو چھوڑ کر کل تمہیں چلا جانا ہے اس میں ایک دوسرے کی حرص نہ کرو ، اور ایک اللہ تعالیٰ سے ڈرتے رہو جس کی طرف پھر لوٹ کر تمہیں جانا ہے اور جس کے سامنے حساب دینے کے لئے پیش ہونا ہے اور اس گھر کی فکر کرنا جس میں تمہیں آئندہ جانا اور ہمیشہ رہنا ہے۔ آپﷺ کی یہ وصیت سن کر وہ اپنے وطن کو واپس ہو گئے اور ان پر عمل کیا۔ (ترجمان السنہ۔ جلد اول) 


کتابیات 

۱۔ ۔ ۔  ترجمان السنۃ
	مولانا بدر عالم 
۲۔ سیرۃ ابن ہشام 


۳۔ طبقات ابن سعد 
۴۔ سیرۃ النبی 	       علامہ شبلی نعمانی ومولانا سید سلیمان ندوی 
۵۔ رحمۃ اللعالمین	قاضی سلیمان منصور پوری 
۶۔ سیرۃ الرسول    شاہ ولی اللہ محد ث دہلوی 
۷۔ سیرت احمد مجتبیٰ 	شاہ مصباح الدین شکیل 
۸۔ ابدی پیغام کے آخری پیغام بر 	  ضیاء الدین کرمانی       (اردو ترجمہ) 
۹۔ سیارہ ڈائجسٹ لاہور 	قرآن نمبر 
۱۰۔ سیارہ ڈائجسٹ لاہور   رسول نمبر 
۱۱۔ نقوش لاہور    رسول نمبر 
۱۲۔ سیرت سرور عالم	مولانا ابولاعلیٰ مودودی 
۱۳۔ تاریخ اسلام 	شاہ معین الدین احمد نبوی 
۱۴۔ تاریخ ملت      ندوۃ المصنفین ، دہلی


***
مصنف کی اجازت اور فائل کی فراہمی کے لئے پروفیسر رحمت یوسف زئی کا شکریہ
ان پیج سے تبدیلی،  پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com

