


بسم اللہ الرحمن الرحیم


چاند کہاں  ہو تم  



خالد نقاشؔ






جملہ حقوق بحق شاعر محفوظ ہیں 
اشاعت دوم	 ۲۰۰۶ء
اہتمام اشاعت
جاوید قاسم
علی عون پبلی کیشنز،  والٹن روڈ، لاہور کینٹ
موبائل نمبر:  0345-4068853



ڈستی ہے  یہ تنہائی اے  چاند کہاں  ہو تم
تاروں  کو بھی نیند آئی اے  چاند کہاں  ہو تم

آنکھوں  کا جہاں  روشن ہے  تیرے  تصور سے 
ڈھونڈے  تجھے  بینائی اے  چاند کہاں  ہو تم

سمجھایا بہت دل کو اک عمر یہاں  ہم نے 
کچھ بھی نہ سمجھ آئی اے  چاند کہاں  ہو تم

ہوتی ہے  جلن مجھ کو جب لوگ زمانے  کے 
کہہ دیں  تجھے  ہرجائی اے  چاند کہاں  ہو تم

دم دینے  لگی ہے  لو اب خشک چراغوں  کی
جگنو ہے  نہ پروائی اے  چاند کہاں  ہو تم

کیا کیا نہ ستم توڑے  نقاشؔ طبیعت پر
کیا کیا ہوئی رسوائی اے  چاند کہاں  ہو تم





انتساب

پیر و مرشد طارق جاوید سدھو
زندگی کے  بہترین دوست ناصر پیرزادہ 
اور
حسین ساجد کے  نام!


خامۂ بے  لباس سے  سرزد
حرفِ بیمار گر ہوا تو کیا



تعارف

	شاعری ادب کا ایک خوبصورت حصّہ ہے۔ وہی شاعری دھرتی کے  شرف یافتہ باسیوں  میں   با وزن مقام رکھتی ہے۔ جس میں  ارضیت اور آفاقیت کا رشتہ مضبوط ہو جیسے  جسم و روح کا جیسے  قالبِ وجود اظہار روح کا لازم اسی طرح روح تحریکِ بدن کے  لیے  اٹل ۔ آپ جسم کے  کسی حصے  کو چھو کر یہ نہیں  کہ سکتے  کہ یہاں  روح ہے  اور باقی وجود ۔ 
	اب شاعری کا بھی احوال کچھ ایسا ہی ہے  جہاں  ارضیت اسے  تحریک، لگن، جذبہ عطا کرتی ہے  وہاں  انھیں  جذبوں  کے  بوجھل پن سے  اُو پر اُٹھ کر تخیل کے  سبک خرام گھوڑے  پر سوار کون و مکاں  کا احاطہ کرنے  کی سکت اگر کسی کو نصیب ہوتی ہے  تو وہ آفاقیت ہی کے  ناطے  سے۔ گویا! شاعری کا جسم ارضیت ہے  جو تخلیقی عمل سے  گزر کر لطیف خوشبو بن جاتا ہے ۔ اور پھر یہ خوشبو چہار سو پھیلتے  ہوئے  اپنے  مدارِ ارض سے  اُوپر ارفع و اعلیٰ تخیل کے  جلو میں  اُٹھتی ہے۔ تو اسی شاعری کا مقدر مقامِ آفاقیت ٹھہرتا ہے۔ حاصل یہ رہا کہ ارضیت سے  آفاقیت تک کے  شاعرانہ سفرِ لطف فرما کو شہ پارہ شاعر کہا جا سکتا ہے  اور جو شاعر یا ادیب ان دونوں  حدوں  کے  درمیان تخیل کی کامیاب اُڑن نہیں  بھر سکتا وہ ادھورا ہے ، نامکمل ہے ،ایسے  ہی ہے  جیسے  بن دیکھے  بن سمجھے  بن خیال دیو مالائی کہانیاں ۔ شاعری کی معراج پیکرِ روح و جسم کے  ساتھ آفاقیت کا سفر کرنا اور پھر سمیٹے  ہوئے  خزانے  عام الناس میں  تقسیم کرنا ہے ۔ یہ ایک الگ بحث ہے  کہ کبھی آفاق کے  لیے  سفر نہیں  کرنا پڑتا بلکہ آفاق خود  دروں  خانہ جسم گم گشتہ رہتا ہے ۔ بس ذرا اندر جھانک کر آفاقیت کو سمیٹنا ہوتا ہے ۔ 
    	  خالد نقّاش کی کتاب ’’چاند کہاں  ہو تم ‘‘کے  شاعرانہ فن پاروں  کے  مطالعہ کے  بعد تمہیدی کلمات اس لیے  کہنے  پڑے  کہ خالد نقّاش ارضیت سے  آفاقیت تک شاعرانہ سفر سے  حاصل خزانوں  کو خوبصورت پیرائے  میں  تقسیم کرتا نظر آتا ہے۔ گو کہ سفر اُس کا اپنا ہے  لیکن ہم سفر خلقتِ عام ہے۔ یوں  شاعر کا کلام بہت منفرد ہے ۔ 
باقیات وجود کو نقاشؔ
خواہشِ پیرہن نہیں  تھی کبھی
	 ’’چاند کہاں  ہو تم ‘‘ خالد نقّاش کے  حسبِ حال ہے۔ شاعرانہ الفاظ کا درو بست نہایت موزوں  شستہ اور با کمال ہے ۔ تخیل جداگانہ اور بے  مثال ہے۔ 
       ۲۰۔ ایبٹ روڈ قادری پلازہ میں  ۱۹۹۶ء مارچ میں  حسین ساجد کے  ساتھ ایک   خوب رو اور نفیس الطبع نو جوان ملنے  کے  لیے  تشریف لائے  خوش گفتاری اور حلیم الطبع نقّش کر گئے۔ ازاں  بعد ملاقاتوں  کا سلسلہ جاری رہا ۔ تب اُن کی پختہ شاعری کی گرہیں  ہم پر نہ کھلیں  تھیں۔ ستمبر ۱۹۹۹ء تا ۲۰۰۴ء عدم موجودگی کے  باعث باہم ملاقات نہ رہی۔ ۲۰۰۵ ء میں  ایک خوبصورت محفلِ یاراں  مزنگ میں  دوبارہ ملاقات ہوئی۔ یہ خوبرو نوجوان، خوب کلام، پختہ کار انسان بن چکا تھا ۔ اتنا لمبا سفر اتنی جلدی!! ضرور قوتِ پرواز آفاقیت کی سبک روی کا کمال تھا۔ یہ خوبرو اور آج کا پختہ کار شاعر خالد اعوان تھا، اب خالد نقّاشؔ ہے ۔ 
	دعا ہے  کہ پروردگار پرواز تخیّل میں  مزید وسعت پیدا کرے  تاکہ فیضِ سخن کسبِ کمال کا شاخسانہ ٹھہرے ۔ 
 	                               ڈاکٹر ریاض اگروری ( پی ۔ ایچ۔ ڈی )
            		                      ۲۳اگست ۲۰۰۵  لاہور۔ 



فن اور نقاش

’’چاند کہاں  ہو تم‘‘ خالد نقاش صاحب کا اولین مجموعۂ کلام ہے  اور شاعری ان کا مشغلہ ہے ۔ اس حوالے  سے  وہ پوری سچائی اور دل کی گہرائی سے  مصروفِ عمل ہیں  کہ شاعری نہ صرف یہ کہ ان کی ذات کا حوالہ بنے  بلکہ ان کا ماحول بھی شعر و سخن کی خوشبو سے  اٹا رہے ۔ چنانچہ وہ محض شعر کہنے  پر اکتفا نہیں  کرتے  بلکہ ذاتی مساعی سے  شعری مجالس کے  اہتمام میں  بھی مگن رہتے  ہیں ۔ 
عصرِ حاضر میں  شاعری بہت سے  رنگ اور انداز ہیں ، کہیں  تجربات اس میں  راہ پا رہے  ہیں  تو کہیں  عصری مسائل کو اہمیت حاصل ہے ، کہیں  نادر خیالات کو اہمیت دی جاتی ہے  تو کہیں  اندازِ بیان پر زور ہوتا ہے ، تاہم خوش نصیب ہیں  وہ تخلیق کار جو اس ہجوم میں  اپنے  آپ کو مرکزِ نگاہ بنانے  میں  کامیاب ہو جاتے  ہیں ۔ اب خالد نقاش صاحب اپنے  شعری مجموعے  کے  ساتھ میدان میں  اترے  ہیں  تو میری دلی دعا ہے  کہ انہیں  اور ان کے  فن کو توجہ، پسندیدگی اور توقیر ملے ۔ 
خالد نقاش اپنی تخلیق سے  بے  پناہ محبت کرتے  ہیں  کہ انہوں  نے  ان اشعار کو اپنے  خونِ جگر سے  سینچا ہے  اور کسی بھی سچے  تخلیق کار کے  لیے  یہ ضروری ہے  کہ وہ اپنے  فن اور تخلیق کو جزو جاں  سمجھے ۔ وہ اپنے  خیال کو زیادہ اہمیت دیتے  ہیں  جس کا صاف مطلب یہ ہے  کہ وہ کچھ کہنے  کے  آرزو مند ہیں  اور ان کی شدید خواہش ہے  کہ وہ جو کچھ کہنا چاہتے  ہیں  وہی دوسروں  تک پہنچے ۔ وہ اس بات کے  قائل نہیں  کہ شعر  کا مفہوم در بطنِ شاعر ہو اور قارئین شعر سے  اپنے  اپنے  مقصد کا مفہوم نکالتے  پھریں ۔ انہوں  نے  جو سوچا، وہی کچھ سادہ، شیریں  اور واضح انداز میں  قاری کے  سامنے  رکھ دیا۔ ان کی یہ جرأت قابل داد ہے  کہ وہ اپنے  خیال اور اپنے  لفظوں  کی ترتیب پر کسی قسم کا سمجھوتہ کرنے  پر آمادہ نہیں ۔ وہ جو کہتے  ہیں  پورے  اعتماد سے  کہتے  ہیں  اور پھر اس پر قائم رہنے  کا حوصلہ اور عزم رکھتے  ہیں ۔ 
خالد نقاش نے  سلاست کو بطور خاص اہمیت دی ہے ۔ چنانچہ ان کے  اشعار میں  جگہ جگہ ایسے  رواں  دواں  مصرعے  ملتے  ہیں  جو ضرب المثل ہونے  کی صلاحیت رکھتے  ہیں ۔ ان کی شاعری کا چمن رومانیت کی سرزمین پر کھلا ہے  چنانچہ محبت کی مختلف کیفیات نے  ان کی شاعری کو رنگا رنگ پھولوں  سے  سجا دیا ہے ۔ ہر چند کہ محبت کے  جذبات کو ان کی شاعری میں  نمایاں  مقام حاصل ہیں ، مگر انہوں  نے  فکر انگیز مضامین کو بھی نظر انداز نہیں  کیا اور کئی دیگر موضوعات کو بھی اپنی شاعری کا موضوع بنایا ہے ، ایسے  موضوعات جو احساسات کو مختلف ذائقوں  سے  آشنا کرتے  ہیں ۔ 
ان کی کتاب کا نام ’’چاند کہاں  ہو تم‘‘ بجائے  خود ان کی شعری فضا کی سمت کشائی میں  ممد و معاون ہے ۔ چاند کا سحر، دھیمی روشنی، گھٹنا بڑھنا، اداسی کو مہمیز کرنا، تاریکی کی شدت کو تار تار کرنا، آنکھوں  کو ٹھنڈک دینا اور اضطراب کو تسکین میں  بدلنا، مگر کبھی کبھی یعنی جب پورے  جوبن پر ہو تو اضطراب میں  اضافہ کر دینا۔ یہ سب کیفیات ان کی شاعری میں  بھی پائی جاتی ہیں ۔ اس لیے  انہیں  چاند محبوب ہے ، جسے  انہوں نے  جگہ جگہ مختلف انداز میں  شعری پیکر میں  ڈھالا ہے ۔ 
میں  ذاتی طور پر اس بات کا قائل ہوں  کہ ’’عطر آنست کہ خود بہ جوید نہ کہ عطار بکود‘‘ پر بھی ایک روایت کو بٹھانے  کے  لیے  چند سطور نذر قارئین کر رہا ہوں ۔ ان کی شاعری کے  باقی اصرار آپ پر خود بہ خود کھلتے  جائیں  گے  جب آپ ورق ورق ان کی شاعری کا مطالعہ کریں  گے ۔ تاہم میں  چلتے  چلتے  آپ کو ان کے  چند اشعار سنائے  دیتا ہوں ، جنہوں  نے  مجھے  متوجہ اور متاثر کیا۔ 
رنگ رسیا ہے ، عشق پیشہ ہے 
اس سے  اظہار کیا کیا جائے
 
شام اتری تو میری آنکھوں  کو
پھر سے  کاسہ بنا دیا اس نے 

کس سے ، کس کس کی ہم دعا مانگیں 
ہے  مسیحا شکار سینے  میں 

ہم اٹھا لیں  اگر اجازت ہو
چند پتھر عطا کی جھولی سے 

روتا ہے  ایک شخص ساحل پر
کسی پتھر میں  جان ہو جیسے 

آج یوں  کس نے  دیکھا ہے  نقاش
اک نظر دو جہان ہو جیسے 

میرے  اندر کوئی تو اپنا ہے 
جس کا اتنا خیال رکھتا ہوں 

خواب کی بس یہی حقیقت ہے 
نیند کو انتساب دیتا ہے 

خود کلامی کی ایسی عادت ہے 
اپنی تفصیل ہو گیا ہوں  میں 

حرف کوئی نہ تھا مرتب اور
ایک لمحہ تھا اس کے  آنے  میں 

امید ہے  یہ مجموعہ اہل نظر کی جانب سے  قابلِ توجہ قرار پائے ۔ 

اسلم کولسری



زیرِ نظر مجموعہ


ہمارا عہد ایک ایسا دلخراش عہد ہے  جس میں  اربوں  انسان ہونے  کے  باوجود ہر انسان نفسا نفسی کا شکار ہے  تمام رشتے  ناطے  تمام رویے  اور تمام قدریں  کچھ اِس بیدردی سے  پائمال کر دی گئی ہیں  کہ پیارو محبت اور خلوص نام کے  سبھی سچے  اور سُچے  جذبوں  کے  حسین تاج محل منہدم ہو کر آسیب زدہ کھنڈرات کی صورت اختیار کرتے  چلے  جا رہے  ہیں  جہاں  ہر طرف خوف و ہراس کے  منحوس سائے  انسان کو اپنی آ  ہنی گرفت میں  جکڑ کر انسانیت کی تمام حدوں  کو عبور کر کے  شیطان کے  خونی ہاتھوں  پر بیعت کے  لیے  مجبور کرتے  دکھائی دیتے  ہیں ۔ 
میرے  عقیدے  کے  مطابق مذہب اور اَدب دو ایسی بے  نیام تلواریں  ہیں  جن سے  معاشرے  میں  پائی جانے  والی افراتفری، توڑ پھوڑ، ظلم و بربریت، قتل و غارت گری، الغرض ہر برائی کا گلا بڑی آسانی سے  کاٹا جا سکتا ہے ۔ مگر ہماری بدقسمتی یہ ہے  کہ استعماری قوتوں  کے  ایما پر ایک منظم سازش کے  تحت ابلیسی ذہن رکھنے  والے  ان کے  کارندوں  نے  ہمارے  ملک اور معاشرے  سے  مذہب اور اَدب دونوں  کو نکال باہر کیا جس کے  سبب ہمارے  تہذیب و تمدن پر وہ کاری ضرب پڑی کہ آج ہم میں  اور جانوروں  میں  صرف ناموں  کا فرق باقی رہ گیا ہے ۔ 
حالات جب ایسی خطرناک صورت اختیار کر لیں  تو ایسے  پرہول سناٹے  اور جان لیوا تاریکی میں  اگر کوئی شخص صرف شاعر ادیب ہونے  کی خواہش ہی دل کے  کسی کونے  میں  رکھتا ہے  تو میرے  نزدیک وہ بھی قابلِ عزت اور قابل صد احترام ہے ۔ 
چاند کہاں  ہو تم، خالد نقاش کا پہلا شعری مجموعہ ہے  فن چونکہ شخصیت کا آئینہ دار ہوتا ہے  اور شخصیت فن کی غماز ہوتی ہے  اس لیے  کسی بھی شاعر ادیب کے  فن پاروں  کی ورق گردانی کے  بعد یہ اندازہ لگانا بہت ہی آسان ہو جاتا ہے  کہ شاعر ادیب فنی اور شخصی اعتبار سے  انسانوں  کے  اس جنگل میں  کس مقام پر کھڑا ہے  لہٰذا میں  نے  خالد نقاش کی شاعری کا عمیق مطالعہ کرنے  کے  بعد یہ نتیجہ نکلا ہے  کہ قُربِ محبوب کی خواہش اور شدتِ انتظار میں  پگھلتے  ہوئے  اس شاعر کی شاعری کا زیادہ تر عرصہ گو غمِ جاناں  پر محیط ہے  مگر کہیں  کہیں  اِس کے  دامنِ زیست میں  غمِ کائنات کی چنگاریاں  بھی اپنی پوری شدومد کے  ساتھ موجود دکھائی دیتی ہیں ۔ 
خالد نقاش عمر کے  جن خطرناک اَیام سے  گزر رہا ہے  وہاں  سوائے  محبوب کے  اور کچھ دکھائی ہی نہیں  دیتا مگر اِس کے  باوجود خالد نقاش کے  ہاں  دُکھی انسانیت کے  لیے  پائی جانے  والی چیخ و پکار اِس بات پر گواہ ہے  کہ کوچۂ دلدار کی خاک چھاننے  والا یہ نوجوان اِسی خاک کو کیمیا بنا کر اپنی اس سرزمین کو خوبصورت رنگوں  اور روح کو معطر کر دینے  والی خوشبوؤں  کا محور و مرکز بنا دینا چاہتا ہے ۔ خالد نقاش زبان و بیان کے  اعتبار سے  دنیائے  اَدب میں  کس جگہ، کس مقام پر کھڑا ہے  اس بحث میں  اس لیے  بھی الجھنا نہیں  چاہتا کہ یہ فیصلہ نقاد کی ذمہ داری ہے  میں  تو بس اتنا جانتا ہوں  کہ خالد نقاش شاعر ہے  اور شاعر بھی ایسا جو بڑی سے  بڑی تلخی اور بڑے  سے  بڑے  المیے  کو چھوٹی چھوٹی بحروں  میں  بڑی سادگی اور دھیمے  انداز میں  کہہ گزرنے  کا فن جانتا ہے  اور ممکن ہے  آگے  چل کر یہی انداز خالد نقاش کی پہچان بن جائے ۔ یہ تحریر لکھتے  ہوئے  میں  نے  اشعار کا حوالہ دینا اس لیے  بھی مناسب نہیں  سمجھا کہ اکثر یہ بات مشاہدے  ہیں  آئی ہے  کہ صاحب مضمون  جو اشعار بطور مثال یا حوالے  کے  پیش کرتا ہے ، خاص کر قاری انھی دوچار اشعار کو پوری کتاب کا حاصل سمجھ کر باقی اوراق پر سرسری سی نظر ڈالتے  ہوئے  شاعر کی برسوں  کی محنت پر پانی پھیر دیتا ہے ، جو انتہائی زیادتی اور سراسر نا انصافی ہے ۔ 
آخر میں  ایک بات جو میں  ضروری سمجھتا ہوں  کہ ’’چاند‘‘ خالد نقاش کا پسندیدہ استعارہ ہے  اور اس ایک چاند سے  انہوں  نے  بہت سے  مسائل کا خوبصورت حل بھی نکالا ہے  کبھی یہ چاند محبوب کے  سانچے  میں  ڈھلتا ہوا دکھائی دیتا ہے  تو کبھی شب ظلمت میں  ماہِ کامل کی صورت اُبھر کر سامنے  آتا ہے  چاند کو مختلف علامات کا دھنک رنگ ملبوس پہنا کر خالد نقاش نے  مستقبل کے  روشن باب کی طرف بھرپور اشارہ دیا ہے ۔ 
اللہ کرے  زورِ قلم اور زیادہ 
آمین ثم آمین             
جاوید قاسمؔ 
2-8-2006



عرضِ نقاش


شوق اور شاعری یک طرفہ راستے  ہیں  جن پر آگے  بڑھنے  کے  بعد واپسی مشکل ہی نہیں  ناممکن بھی ہے ۔ میرے  جیسا ناتواں  شخص اگر کہیں  کھڑا ہو کر واپسی کی سوچ فرض بھی کرے  ایسا نہیں  کر سکتا میر صاحب نے  فرمایا ہے ۔ 
عشق اک میرؔ بھاری پتھر ہے 
کب یہ تجھ ناتواں  سے  اُٹھتا ہے 
تاریخِ شوق فرسودہ اقدار سے  اِس قدر آگے  بڑھ چکی ہے  کہ اِحساس شاعر پر موسموں  کا رومانس بھی دم توڑ رہا ہے  خاص طور پر داخلی شاعری کے  حوالے  سے  جو دہلوی دبستان کا خاصہ ہے ، میں  یہ کہنا چاہتا ہوں ، قریباً خال خال نظر آتی ہے ، شومیِ قسمت سے  میں  نے  ایسے  دور میں  جنم لیا جب شعر و شوق کی پرانی روایتیں  اور اقدار تبدیلی کے  مرحلے  سے  گزر رہی  تھیں  سو میں  آج تک سابقہ اور موجودہ اقدار و مباحث بابتِ شوق و شعر کی کش مکش میں  ہوں ۔ اس لیے  ترقی پسند ہونے  کے  ناتے  میں  رجعت پسندوں  کی نظر کا معتوب ٹھہرا دوسری جانب رجعت پسند لہجہ کی بنا پر ترقی پسندوں  کے  حلقے  میں  بھی پذیرائی نہ پا سکا۔ 
جہاں  تک موجودہ کتاب کا تعلق ہے  ایک سوال ہر قاری کے  ذہن میں  ہو گا کہ میں  نے  پندرہ سال کی تاخیر کے  بعد کتاب کیوں  شائع کی۔ یہ کام پہلے  بھی ہو سکتا تھا میں  نہایت ادب سے  یہ عرض کرنا چا ہوں  گا کہ میں  سست روی کے  ساتھ ساتھ کہنے  میں  بھی انتہائی کاہل واقع ہوا ہوں  اس لیے  پندرہ سالوں  میں  یہ مختصر انتخاب آپ کی نذر کر سکا ہوں ۔ دوسرے  یہ کہ کثرتِ اشاعت معیار کا تعین نہیں  کر سکتی۔ میں  بے  حد شکر گزار ہوں  جاوید قاسم بھائی کا جنہوں  نے  بڑی کاوشوں  کے  ساتھ نہ صرف مجھے  کتاب چھاپنے  پر آمادہ کیا بلکہ میرا سارا مسودہ اس کی ترتیب اور اس کی کانٹ چھانٹ کے  سلسلے  میں  بھی سارا کام خود کیا۔ اس کے  علاوہ میں  حسین ساجد جو میرے  بچپن کے  مخلص دوست ہیں  اور جنہوں  نے  مجھے  کئی سالوں  کی تگ و دو کے  بعد تنہا پسند آدمی سے  زندگی کے  محرکات اور سماجی شعور سے  بہر مند کیا،  اور اگر میں  ناصر پیرزادہ کا تذکرہ نہ کروں  جس نے  سفر شوق میں  میرے  لڑکھڑاتے  ہوئے  قدموں  کو حوصلہ عطا کیا، انتہائی زیادتی ہو گی۔ میں  اپنی والدہ محترمہ اور بڑی آپی کا بھی مشکور ہوں  جنہوں  نے  میرے  کلام کے  پرزے  سنبھال سنبھال کے  رکھے  جو آج آپ تک پہنچ رہے  ہیں ۔ اس کے  علاوہ اس انتخاب کو آپ تک پہنچنے  کے  لیے  بیسویں  احباب کا حصہ ہیں  جس کا اظہار میں  کسی مناسب وقت پر کروں  گا اور یہ مجھ پر قرض ہے ۔ 
خالد نقاش   
0333-4283902



دلِ  نا کردہ  کار  سینے    میں  
ایک شب ہی گزار سینے  میں 

نبض میں  کوئی چاپ سنتا ہوں  
ہے   کوئی  غم گسار  سینے   میں  

حُسن کو کر نہ بام پر رسوا 
جام  ہے   تو  اُتار  سینے   میں 

کون مجھ میں  مکیں  ہوا اب کے 
وحی کا ہے  اُتار سینے  میں  
 
دل ہے  جیسے  ڈرا ہوا اک شخص 
ہُو  کا  عالم  ہے   یار  سینے   میں  

کس سے  ؟ کس کس کی ہم دعا مانگیں  
ہے    مسیحا   شکار   سینے    میں 

کس نے  مٹھی میں  خاک رکھ دی ہے  
ہے  یہ کس کا ادھار سینے  میں  
 
جھیل کی طرح صاف ہے  سینہ 
چاند ہے  عکسِ یار سینے  میں 

ظرف کو حاجتِ شعور نہیں 
خفتہ را خفتہ دار سینے  میں 

زخم کے  اے  خدائے  نوخیز اب
ہو سکے  تو پکار سینے  میں 

کون نشتر چبھو گیا نقاش
کھِل رہے  ہیں  چنار سینے  میں 

***



 کس قدر کرب ہے  میرا جی جانا ہے  
  جس پہ گزری  ہوئی  ہو  وہی  جانا  ہے 

 جب بھی ٹوٹا ستارہ برائے  زمیں 
 منزلِ شوق کی تیرگی جانا ہے 
 
 حسن کو تیرے  حسنِ ازل سمجھا ہے  
 ہر سخن کو ترے  دائمی جانا ہے 

 ہم نے  تعزیر انعام سمجھی ہے  دوست
 تیری نسبت کو ہی زندگی جانا ہے 

سانحہ ہے  کہ ہم نے  ترے  ہجر میں 
 ہر گھڑی کو صدی آخری جانا ہے 

 چارہ گر میرے  منصب سے  واقف نہیں 
ضبطِ نقاش وہ کیا ابھی جانا ہے 
***



چند ایسے  سوال ہوتے  ہیں  
جن سے  رستے  محال ہوتے  ہیں 

کس کے  دھوکے  میں  آ گیا ہوں  میں 
چہرے  تو بس مثال ہوتے  ہیں 

رات بھر یوں  ترا خیال رہے 
جیسے  شیشے  میں  بال ہوتے  ہیں 

پہلی چاہت بکھیر دیتی ہے 
پھر تعلق محال ہوتے  ہیں 

دامنِ زیست میں  بہر صورت
کچھ عروج و زوال ہوتے  ہیں 

وہ کبھی بھولتے  نہیں  نقاش
جو لڑکپن کے  سال ہوتے  ہیں 
***

 

اس کا جب اختیار غارت ہے 
پھر تو کچھ بھی شمار غارت ہے 

عمر کی جستجو گئی بے  کار 
شوق کا کاروبار غارت ہے 

رات بھر آنکھ کے  چراغ جلے 
اب ترا انتظار غارت ہے 

مسکراتے  رہے  ہیں  جو مجھ پر
اب انھی کی پکار غارت ہے 

کون صبر و شکیب دے  گا مجھے 
ساقی کا اختیار غارت ہے 

کیسے  مہکے  کوئی کلی نقاش
صحنِ گل بہار غارت ہے 
***


 

ایک پل آسرا دیا اُس نے  
عمر بھر اور کیا دیا اُس نے 

ایک منظر کی بھیک دے  کے  فقط
مجھ کو انساں  بنا دیا اُس نے 

شام اُتری تو میری آنکھوں  کو
پھر سے  کاسہ بنا دیا اُس نے  

آخرِ شب بھی ’کچھ، میں  زندہ تھا
داغِ حسرت بجھا دیا اُس نے 

میں  ہوں  نقاش منتظر اُس کا
گرچہ مجھ کو بھلا دیا اُس نے 
         
***



  

اجنبی، اجنبی پیرہن میں  رہے 
 ہم مسافر کی صورت وطن میں  رہے 

 زندگی اس طرح گزری تیرے  بغیر
 خالی سنّاٹے  ارضِ بدن میں  رہے 

 بعد تیرے  کسی سے  نبھے  کس طرح؟
 ریگِ آغوشِ دستِ سخن میں  رہے 

 خامِ رنگِ محن نے  بتایا یہ نقص
جھوٹے  تھے  کاملانِ سخن میں  رہے   

لاکھ مہکی فضا پھر بھی نقاش ہم
صورتِ دشت و بن ہی گھٹن میں  رہے 
***



قُربِ بیکار کیا کیا جائے  
رختِ آزار کیا کیا جائے  

شام ڈھلنے  لگی ہے  سینے  میں  
پھیلا ہے  تار کیا کیا جائے  

رنگ رسیا ہے  عشق پیشہ ہے 
اُس سے  اظہار کیا کیا جائے 

جانتا ہوں  مقام کیا ہے  مرا
اُس کا معیار۔ ۔ ۔ کیا کیا جائے  

تم سے  مخلص نہیں، ارے  چھوڑو
پھر بھی ہے  یار کیا کیا جائے  

صورتِ زندگی کوئی نقاش
حرفِ ابصار ۔ ۔ ۔ کیا کیا جائے 
***



ہستِ دل سے  گزر چکا ہوں  میں 
عشق تھا جو، سو کر چکا ہوں  میں 

ایک خواہش، نہیں  ہوئی پوری 
ورنہ کیا کیا نہ کر چکا ہوں  میں  

مجھ کو راس آ گیا ہے  ترکِ جنوں 
ہجر کے  زخم بھر چکا ہوں  میں 

جو  گیا  نامراد  ہی  لوٹا  
دستِ قدرت سے  ڈر چکا ہوں  میں 

فرق ہے  بس ادائیگی کا جون 
سب یہ تحقیق کر چکا ہوں  میں 
      نوٹ:	 یہ شعر جون ایلیا کے  اس شعر کے  جواب میں  کہا گیا۔    

نہیں  اِملا درست غالب کا 
شیفتہ کو بتا چکا ہوں  میں 
***




لوگ کس کے  گماں  میں  رہتے  ہیں  
عکس ہیں، رائیگاں  میں  رہتے  ہیں 

ہیں  جہانِ ثبات کے  باسی 
لوگ جو قلب و جاں  میں  رہتے  ہیں 
 
حادثے  اتنے  جب جہاں  میں  ہیں 
لوگ کتنے  جہاں  میں  رہتے  ہیں ؟

نظروں  سے  گر گئے، مگر اب تک
خواہشِ رفتگاں  میں  رہتے  ہیں 

تم کو معلوم کیا نہیں  نقاشؔ
چاند ہیں  آسماں  میں  رہتے  ہیں 
***


    

زیست شاید مجھے  رسا نہ کرے 
پر کوئی شخص یوں  کہا نہ کرے 
 
ہجر کی ہیں  عنایتیں  کیا کیا 
رب کرے، کوئی بھی وفا نہ کرے  

مطمئن ہوں  ترے  تعلق سے !
اب کوئی بھی مجھے  ملا نہ کرے 

ہوں  بجز لذتِ نہاں  نہ کبھی 
رات ہو اور تو بجھا نہ کرے 

دھڑکنوں  پر بضد ہے  میری حیات
ہار جائے  گی، ضد کیا نہ کرے 

 جی  کو  خالد  لگا  ہے   کیا  کیا  کچھ  
کیا کرو گے  اگر ۔ ۔ ’’ خدا نہ کرے ‘‘
***



روز و شب یوں  گزرتے  رہتے  ہیں 
جسم و جاں  کو نگلتے  رہتے  ہیں 

یاد رکھو کہ بھول جاؤ تم 
شب کے  بخیئے  اُدھڑتے  رہتے  ہیں 

تیری اُمید جگنوؤں  سی ہے 
جگنو سو، جلتے  بجھتے  رہتے  ہیں 

آنکھیں  ہیں  زخموں  کی کوئی تمثیل
زخم مدّت سے  رِستے  رہتے  ہیں 

زندگی ہو گئی ہے  یوں  معدوم
لوگ زندہ ہیں  مرتے  رہتے  ہیں 

حرفِ متروک کی طرح نقاشؔ
لوحِ عالم سے  مٹتے  رہتے  ہیں 
***



اَدھ کھلے  لالہ و نسترن بجھ گئے  
کیسے  کیسے  ہی شعلہ بدن بجھ گئے 

چاروں  جانب اندھیرا تھا پھیلا ہوا
لب و رخسار و زلف و دہن بجھ گئے 

حُسن مشتاقِ دادِ کرم ہی رہا 
جذب و مستی کے  سارے  سخن بجھ گئے 

میں  عقیدت کی اک ایسی آواز ہوں 
جس کی شنوائی کے  دشت و بن بجھ گئے 

کون ہے  بعد تیرے  دلِ زار کا
زیست کے  سارے  لطفِ کہن بجھ گئے 

نوٹ: استادِ محترم خالد اقبال میاں  ’’مرحوم‘‘ کے  لیے ۔ 
***



حرفِ زیرِ بحور دیکھے  ہیں  
ہم نے  جلتے  شعور دیکھے  ہیں 
وحشتوں  کو کریدنے  والے 
عاشقِ ناصبور دیکھے  ہیں 
تیری بانہوں  کا جب سہارا مِلا
زندگی کے  سرور دیکھے  ہیں 
ڈرتا ہوں  اہلِ نیم شب سے  میں 
خُفتہ بھی با شعور دیکھے  ہیں 
تم نے  جن کا پڑھا ہے  افسانہ
دیکھو! ہم نے  وہ طور دیکھے  ہیں 
لڑکھڑاتے  ہوئے  دو عالم آج
ساقی تیرے  حضور دیکھے  ہیں 
ہے  وضاحت طلب ترا یہ نظام
ہم نے  ہر جا فجور دیکھے  ہیں 
جن کی قربت تھی زندگی نقاش
ہر نظر خود سے  دُور دیکھے  ہیں 
***

 

خالی کاسہ گدا کی جھولی سے  
تمہیں  کیا دیں  دُعا کی جھولی سے 

اِک سکوتِ تمام طاری ہے !
لُٹ گیا سب وفا کی جھولی سے  

راہ رُو تُو مجھے  دِکھا تو سہی!
لایا ہے  کیا رسا کی جھولی سے  

ہم اُٹھا لیں  اگر اجازت ہو 
چند پتھر عطا کی جھولی سے 

رنجِ شہرِ خفا مُیّسر ہے  
کیا ملا اور وفا کی جھولی سے 
***

 

پسِ دیوار کوئی دیکھے  ہے 
شام کے  پار کوئی دیکھے  ہے 

کیسے  مرجھائے  زرد چہرے  سے 
دن کے  آثار کوئی دیکھے  ہے 

کیا خبر حسبِ آرزو کچھ ہو 
روزنِ یار کوئی دیکھے  ہے 

ایک اُمید ایک مدت سے  
نقشِ دیوار کوئی دیکھے  ہے 

بے  خودی کا سکوت کامل ہے 
کیا دلِ زار کوئی دیکھے  ہے 

وصل میں  بے  قرار ہوں  نقاش
میرا آزار کوئی دیکھے  ہے 
***




کسی کی آس میں  بچھا ہو گا
سوچ کا کوئی راستہ ہو گا

قائمی ہوش کا تعلق تھا 
تم نے  مجھ کو بھلا دیا ہو گا

جو کہ شاعر نہیں  تھا اب وہ شخص
کیسے  سب زخم دیکھتا ہو گا

آخرِ شب بھی ٹمٹماتا ہے 
جانے  کس یاد کا دیا ہو گا

پھر قریبِ گریباں  ہیں  نقاشؔ
دیکھنا یہ ہے ، اب کے  کیا ہو گا
***


دیکھ تو زندگی کے  دامن میں 
کیا بچا آدمی کے  دامن میں 

بڑھ گئے  برہمی کے  سائے  اور 
اپنی آسودگی کے  دامن میں 

ہجر میں  ہے  نہاں  بقا اس کی
اور ہے  کیا زندگی کے  دامن میں 

اب تاّثر کوئی ابھرتا نہیں 
مستقل بے  خودی کے  دامن میں 

اُن کے  بارے  میں  سوچتے  ہیں  ہم
کسی پہلو کسی کے  دامن میں 

کچھ بجھا، کچھ جلا ہوا کاجل
ہے  دھواں  سا نمی کے  دامن میں 

ہم سے  نقاشِؔ غم کہاں  جاتے  
سو گئے  بے  خودی کے  دامن میں 
***



یوں  اندھیرا گمان ہو جیسے  
میرے  دل کا مکان ہو جیسے 

روتا ہے  ایک شخص ساحل پر 
کسی پتھر میں  جان ہو جیسے  

پھر پرندے  اُڑے  مگر کچھ یوں  
پسِ پَر اک چٹان ہو جیسے 

دلِ خوش فہم کو ہے  اک اُمید 
دُور کوئی نشان ہو جیسے 

کس نے  دیکھا ہے  مسکرا کے  مجھے 
اِک نظر دو جہان ہو جیسے 

ضبطِ غم کا یقین بھی نقاشؔ
ٹوٹنے  کا گمان ہو جیسے  
***




عہدِ رفتہ کا گلہ بے  کار ہو گا
اب کے  تجدیدِ وفا بے  کار ہو گا

وہ گزشت امکان لا موجود ہے  اب
گزرا لمحہ سوچنا بے  کار ہو گا

جو مقّدر میں  نہیں  تھا سو نہیں  ہے  
ماضی کا ہر مرثیہ بے  کار ہو گا

میں  نمک کا آدمی تُو ہے  سمندر 
میرا، تجھ کو کھوجنا بے  کار ہو گا

جو تعلق اُس سے  تھا نقاش تیرا
وہ تعلق توڑنا بے  کار ہو گا
***





دیکھ اپنی زباں  پہ چھالے  ہیں 
ہم نے  جذبوں  سے  حرف ڈھالے  ہیں 

دل میں  روشن سا اک اندھیرا ہے 
آنکھ میں  کُہر سے  اُجالے  ہیں 

آپ نے  تو خرید لی ہے  خوشی
ہم نے  بھی چند زخم پالے  ہیں 

ہم نے  رب کو دلیل بخشی ہے 
ہم نے  نیزوں  پہ سَر اُچھالے  ہیں 

وہم ہے  اک چٹان پتھّر کی
ہم نے، ہم جیسے  کتنے  ڈھالے  ہیں 

لالچ و خوف کی ابد تخلیق!
ہم ازل سے  ترے  حوالے  ہیں 

ہیں  خرابات آپ کی آنکھیں 
عارض و لب مرے  شوالے  ہیں 

ہے  روش بھی تو منفرد اپنی
اپنے  دستور بھی نرالے  ہیں 

شوق معراجِ کبریائی ہے 
ہم کہاں  خاک ہونے  والے  ہیں 

اور نزدیک بیٹھیے  نقاّشؔ
آپ تو دین سے  نکالے  ہیں 
***



کاہشِ دل کہاں  یقیں  میں  ہے  
جو بھی ہے  بدگماں ، یقیں  میں  ہے 
وہمِ امروز مست و دائم ہے 
حبسِ فردا جواں  یقیں  میں  ہے 
حُسن، حُسنِ نظر کی ہے  اِک گھات
اب تو یہ بھی زیاں  یقیں  میں  ہے 
زندگی کو نشاط کہتے  ہیں  
فکر ہے  رایگاں، یقیں  میں  ہے 
وہ ابھی میری دسترس میں  ہے 
اک دیا، اک مکاں  یقیں  میں  ہے 
تم بھی کیا گھاس کھائے  بیٹھے  ہو؟
کون ہے  جو یہاں  یقیں  میں  ہے 
لاکھ انساں  سہی خسارے  میں 
کاروبارِ جہاں  یقیں  میں  ہے 
گو تمازت ہے  دھُوپ کی نقاشؔ
موم کا اک مکاں  یقیں  میں  ہے 




ادھ کھلے  لالہ و نسترن کی طرح
تھا لڑکپن اُدھورے  سخن کی طرح

تھا معیشت کے  سائے  میں  بیٹھا ہوا
کھِل گئی دھوپ تیرے  بدن کی طرح

میں  ادھُورا تھا جیسے  تری چشمِ شوق
اور کامل تھا تو میرے  فن کی طرح

میں  بھی چمکا ہوں  شمس و قمر کی طرح
کوئی یاد اوڑھی ہے  پیرہن کی طرح

ایک مدت سے  نقاش تو ہے  خموش
اس ضمیر نفوسِ وطن کی طرح




ضبط میں  کیا کمال رکھتا ہوں  
تیرا غم بھی سنبھال رکھتا ہوں 

میرے  اندر کوئی تو اپنا ہے 
جس کا اتنا خیال رکھتا ہوں 

کرب ہے  خود پسند ہونا بھی
ہجر میں  بھی وصال رکھتا ہوں 

اب تری آرزو نہیں  مجھ کو
اب نہ دستِ سوال رکھتا ہوں 

عکس تیرا دکھائی دیتا ہے 
آئینہ جب نکال رکھتا ہوں 

کوئی اس کا جواب بتلائے 
عرضِ دل کا ملال رکھتا ہوں 

منفرد سا کلام ہے  نقاشؔ
اس کو تیری مثال رکھتا ہوں 



اشک تھا، بے  حصار پھر جاگا
درد آنکھوں  کے  پار پھر جاگا

میرا پہلو تھا رات بھر سُونا
کس کا یہ انتظار پھر جاگا

آئی تھی کس کو تیری صورت یاد 
داغ تھا بے  قرار پھر جاگا

جسم کربِ طلب سے  ٹوٹا تھا
اور دلِ عشق خوار پھر جاگا

نیند کب بے  سبب اڑی نقاش
زخم بولے  تو یار پھر جاگا



درد کا انتخاب دیتا ہے 
خود سے  جب اجتناب دیتا ہے 

گھُل گئی کس کی یاد پانی میں 
پانی رنگِ شراب دیتا ہے 

چھلنی کیوں  ہو گئی ردائے  شب
چاند کس کا حساب دیتا ہے 

خواب کی بس یہی حقیقت ہے  
نیند کو انتساب دیتا ہے 

عشق کو بھی خبر نہیں  نقاشؔ
حُسن کو کون تاب دیتا ہے 




ہم سفر لوٹ کر نہیں  آئے 
ڈھل گئی عمر پر نہیں  آئے 
بجھ گئے  ہیں  چراغ آنکھوں  کے  
آنے  والے  مگر نہیں  آئے 
جو لڑکپن میں  دب گئے  جذبے  
پھر کبھی رنگ پر نہیں  آئے 
عمر گزری تمام رستوں  میں 
درِ منزل نظر نہیں  آئے 
چند قدموں  کا فاصلہ تھا مگر
عمر بھر راہ پر نہیں  آئے 
میرا گھر دیکھ کر گئے  جو دوست
پھر کبھی میرے  گھر نہیں  آئے 
سب برے  خوابوں  کو ملی تعبیر
جو تھے  خوش کن وہ بر نہیں  آئے 
مٹ گئے  تیرے  ہجر میں  نقاشؔ
جو محاسن نظر نہیں  آئے 



کیا کہوں  کیا ہے  وصلِ بدن کا نشہ
لاج سے  کپکپاتے  دہن کا نشہ

جیسے  سورج کی پہلی کرن کا سماں 
ادھ کھلے  لالۂ و نسترن کا نشہ

وہ بغل گیر دو بادلوں  کی جھلک
وہ کھُلے  سے  گلِ پیرہن کا نشہ

نیم جاگی سی آنکھوں  کی اِک بات میں 
ہر شکن سے  اترتے  سخن کا نشہ

حاصلِ زندگی کیا بجز مانگئے 
مرمریں  رنگِ نوخیز تن کا نشہ

شعرِ اختر کی تصویر اس میں  نہاں 
نظمِ اقبالؔ فیضیؔ سخن کا نشہ



حُسنِ تکمیل ہو گیا ہوں  میں 
موج سے  نیل ہو گیا ہوں  میں 
تم کو سینے  پہ یوں  سجایا ہے 
شب کی تمثیل ہو گیا ہوں  میں 
جوڑا ہے  حرف حرف خوابوں  کا
تیری تکمیل ہو گیا ہوں  میں 
مدّتوں  اِک کتاب میں  رہ کر
کتنا تبدیل ہو گیا ہوں  میں 
رات کی انتہا نہیں  ہوتی
صرفِ قندیل ہو گیا ہوں  میں 
خود کلامی کی ایسی عادت ہے 
اپنی تفصیل ہو گیا ہوں  میں 
اس سے  پہلے  کہ تو فنا کر دے 
خود ہی تحلیل ہو گیا ہوں  میں 
کون مجھ میں  یہ آ بسا نقاش
کس کی تحویل ہو گیا ہوں  میں 




شوق کی نغمہ گری بھول گئے  
جو ضروری تھا، وہی بھول گئے 
یادِ ماضی کے  نشاں  خاک ہوئے 
دل میں  جو ٹیس اُٹھی، بھول گئے 
جب کبھی یاد کیا شدت سے 
ہم ترے  غم کی کمی بھول گئے 
نظمِ موجود سے  سمجھوتا ہوا
چشمِ نم! تیری نمی بھول گئے 
وہ نظریے  تھے  لڑکپن ہی کے  ساتھ
وقت کے  ساتھ سبھی بھول گئے 
تنکا تنکا تھا جلا؟ یاد نہیں 
اس قدر بات بڑھی، بھول گئے 
کب کہاں  شوق کا سورج نکلا
کب، کہاں  شام ڈھلی، بھول گئے 
خود فراموشی میں  اکثر نقاشؔ
جان و دل، نوحہ گری، بھول گئے 




اِک تمنا ہے  دل کے  خانے  میں 
برق پلتی ہے  آشیانے  میں 

حرف کوئی نہ تھا مرتّب اور 
ایک لمحہ تھا اس کے  آنے  میں 

میری بانہوں  میں  سو گیا وہ شخص
میں  بھی مائل نہیں  جگانے  میں 

اُس کے  شایاں  کوئی بھی بات نہیں 
واقعے  جتنے  ہیں  فسانے  میں 

کرچیوں  میں  بکھر گیا تھا عکس
ایک لذّت سی ہے  اُٹھانے  میں 

وہ مجھے  ٹوٹ کے  ملے  نقاشؔ
یہ روِش کب رہی زمانے  میں 



حرفِ تکمیل شرمسار رہا
عمر بھر ہجر پائیدار رہا
ہر گھڑی ساتھ ساتھ چلتا تھا
چاند بھی تیرا اِستعار رہا
بُجھ گئے  آنکھ کے  سبھی جگنو
پر کواڑوں  کو انتظار رہا
ایک مبہم سی بات پر دل کو
سال ہا سال تک خمار رہا
عمر بھر جو کبھی ملا ہی نہیں 
رات بھر اُس کا انتظار رہا
تیری اُمیدِ مستقل پر چاند
مجھ کو کھٹکے  کا بھی شمار رہا
بارہا یوں  تجھے  ملے  نقاشؔ
ذات پر بھی بے  اختیار رہا






زاویے  جب بدل رہی ہو گی 
میرے  پیکر میں  ڈھل رہی ہو گی

جذب کر کے  شعورِ جسم و جاں 
دیر تک وہ بھی شل رہی ہو گی

اوڑھنی میں  چھپا لیا ہے  بدن
کمرے  میں  شام ڈھل رہی ہو گی

گندمی پاؤں  میں  جو پائل ہے 
دل کے  آنگن میں  چل رہی ہو گی

آئینہ سامنے  رکھا ہو گا
عکسِ گُل سے  بہل رہی ہو گی

ایک عارض پہ سرخی دیکھی ہے 
ایک عارض کے  بل رہی ہو گی 

چاند بھی رُخ بدل رہا ہو گا
جب وہ کروٹ بدل رہی ہو گی

میں  بھی پچھلے  جنم میں  شاعر تھا
وہ مری ہی غزل رہی ہو گی

کھو کے  وہ میری یاد میں  نقاشؔ
میرے  شعروں  میں  ڈھل رہی ہو گی



مجبورِ محض اتنا بھی انساں  نہ تھا کبھی 
’’محرومِ خواب دیدۂ حیراں  نہ تھا کبھی‘‘

آئی ہے  جذبۂ شوق میں  شاید کمی کوئی
دل ورنہ خلوتِ غمِ دوراں  نہ تھا کبھی 

دستِ صبا میں  ٹوٹ گیا شاخ کا بدن
ایسا عذاب شہر میں  گزراں  نہ تھا کبھی 

کچھ بات ہے  شعور کی تہہ ہی میں  مرتعش
یوں  ورنہ نطق داخلِ زنداں  نہ تھا کبھی 

سچ ہے  ترے  بچھڑنے  کا دُکھ ضبط میں  نہ تھا
یہ اور بات ہے  کہ نمایاں  نہ تھا کبھی 



کب لڑکپن تھا جواں ، ہوش کہاں 
دل میں  کب تھا یہ گماں ، ہوش کہاں 

بیتے  لمحوں  کا تھا قیدی کبھی دل
اب کدھر کون و مکاں ، ہوش کہاں 

ہے  توانا کوئی طوفاں  کا خروش
زیر دریائے  گماں ، ہوش کہاں 

کیسے  بھولیں  گے  جدائی کا سبب
خود کا اے  جانِ جہاں ، ہوش کہاں 

کیا کہوں  ٹوٹا کہاں  دستِ سوال
کیا ہوئی طرزِ فغاں  ہوش کہاں 

کب یہ جانا کہ ہے  نقاشؔ، اہم
یہ مرا حُسنِ بیاں ، ہوش کہاں 



صرفِ حالِ جمیل، کچھ تو ہو
اے  دلِ بے  سبیل کچھ تو ہو
 
ہے  محبت کی وہ ہوس کہ بس
نہ سہی وہ وسیل، کچھ تو ہو
  
دل کی دھڑکن بھی لگتی ہے  دستک
آس ہو تو دلیل کچھ تو ہو

زخم، کامل ثبات چاہتا ہے 
حرفِ قربِ قلیل کچھ تو ہو

میری تو حسرتِ جفا بھی گئی
بہرِ دعویٰ قتیل کچھ تو ہو

پھر لٹی رات عصمتِ بیمار
اب خدا کی دلیل کچھ تو ہو

بے  ستوں  چھت بھی گر گئی نقاشؔ
کر لو در کی سبیل، کچھ تو ہو




جان خورے  زخمِ تر سوتے  نہیں  
یہ سمندر رات بھر سوتے  نہیں 

اِک صدا دے  کے  جنہیں  پتھرا دیا
ایسے  پتھر عمر بھر سوتے  نہیں  

زخم کا مہتاب کب آئے  نکل
ہم اِسی اُمید پر سوتے  نہیں 

ڈھیر ہیں  شب کا بکھر جائیں  نہ ہم
سو بھی جائیں  تو یہ ڈر سوتے  نہیں 

اِک فسوں  چھایا ہوا ہے  شہر پر 
ورنہ یہ دیوار و دَر سوتے  نہیں 

جل بجھیں  نقاشؔ جن کے  برگ و بار
عمر بھر ایسے  شجر سوتے  نہیں 



جب سبب در سبب سلسلہ ہے  کوئی
میں  بھی ہوں  اک سبب، جانتا ہے  کوئی

کون سمجھائے  اس دل کے  بچّے  کو اب
چاند کے  بھی برابر ہوا ہے  کوئی

چاند کو غور سے  دیکھنے  پر کھُلا
داغ سینے  کا میرے  لگا ہے  کوئی

بعد ترکِ تعلق لگا ہے  مجھے 
صبح گاہی مری رتجگا ہے  کوئی

وہ ہے  بامِ طلب پر کہ نقاش پھر
روشنی کا دریچہ کھُلا ہے  کوئی




جس کو سمجھے  وصال کا رشتہ
وہ تھا بس اتّصال کا رشتہ 

عمر بھر اس طرح وہ ساتھ رہا
جیسے  دست و سوال کا رشتہ

دھول کی طرح اُس کی سمت گئے 
کب تھا اپنی مجال کا رشتہ

یہ محبت کا تو کمال نہ تھا
تھا ضرورتِ حال کا رشتہ

اپنی جانب پلٹ بھی آ نقاشؔ
توڑ خواب و خیال کا رشتہ




کیا مدھر سی مہک اِن فضاؤں  میں  ہے 
زلف بکھری ہوئی جو ہواؤں  میں  ہے 

ہے  لچکتی ہوئی شاخ اُس کا بدن 
گرمیوں  کی وہ ٹھنڈی سی چھاؤ ں  میں  ہے 

پھل کی ترشی ہوئی قاش عارض ہیں  وہ
زلفوں  کی مستی کالی گھٹاؤں  میں  ہے 

بولے  تو ایک قُلقل سے  ہو تی ہے  صبح
لب کی سرخی اُفق کی فضاؤ ں  میں  ہے 

اُس کے  ہنسنے  میں  ہے  گھنٹیوں  کی صدا
جیسے  مندر کوئی دُور گاؤں  میں  ہے 

موتیوں  سے  بھی نازک ہے  اُس کا خیال
نرم پائل سی جو اُس کے  پاؤں  میں  ہے 

مجھ سے  وہ روٹھ کر بھی کہاں  جائے  گا
اُس کا مفہوم میری صداؤں  میں  ہے 




اک پُجاری نے  جو سنبھالا ہے 
چاند شب کا کوئی شِوالا ہے 

تم جسے  میرا جسم سمجھے  ہو
بڑی مشکل یہ زخم پالا ہے 

یارو پت جھڑکا احترام کرو
موسمِ گل کا یہ حوالہ ہے 

گویا پھر ہے  شبِ غریباں  آج
آج پھر آسمان کالا ہے 

اے  دبستانِ شہرِ لاہور اب
تو ہی اُردو کا اِک حوالہ ہے 



ریزہ ریزہ بکھر گیا نقاشؔ
شوق سے  جب گزر گیا نقاشؔ

اپنی ہی بازگشت تھے  ہم لوگ
ہم سے  آگے  گزر گیا نقاشؔ

آج حرفوں  کی اس کتاب اندر
پتّی پتّی بکھر گیا نقاشؔ

شہر میں  کوئی چہرے  پڑھتا تھا
اس کے  چہرے  پہ مر گیا نقاشؔ

جس کو ہم لوگ چاند سمجھے  تھے 
زیست کو شب پہ دھر گیا نقاشؔ

جل بجھے  کس کے  نقشِ پا خالدؔ
لوٹ کے  بے  ثمر گیا نقاشؔ




تم سے  ہیں  بدگماں، کہاں  تھے  تم
اے  مرے  ہم زباں  کہاں  تھے  تم
ہم سے  تم کو گلے  بہت ہیں  دوست
جب تھے  محوِ فغاں، کہاں  تھے  تم
آئے  ہو جب رہا نہیں  کچھ بھی
اب بٹھائیں  کہاں، کہاں  تھے  تم
سونا سونا تھا جب مرا آنگن
رونقِ آشیاں  کہاں  تھے  تم
ٹوٹ کے  جب بکھر گیا تھا میں 
جانتے  ہو گے  جاں، کہاں  تھے  تم
جب بکھرنے  لگا تھا میرا یقیں 
میرے  کامل گماں، کہاں  تھے  تم
آؤ سینے  سے  پھر لپٹ جاؤ
میرے  داغِ نہاں، کہاں  تھے  تم
جب زمیں  پاؤں  میں  نہ تھی نقاشؔ
اے  مرے  آسماں  کہاں  تھے  تم





چاند تنہا جو دیکھتی ہو گی
اک ستارے  کو سوچتی ہو گی

ڈھونڈتی ہو گی انگلیوں  کے  وہ لمس
ریشمی تن جو دیکھتی ہو گی

چاند جب بام پر نکل آئے 
مجھ کو سوچوں  میں  دیکھتی ہو گی

میری امید، میری خواہش میں 
در کو اکثر وہ کھولتی ہو گی

جب مرا ذکر چھڑ گیا ہو گا
حرف ڈر ڈر کے  بولتی ہو گی

جان کر مختلف حوالوں  سے 
وہ مرا نام سوچتی ہو گی

اس کو چھو کے  جہاں  سے  گزری ہوا
ایک خوشبو بکھر گئی ہو گی

شوقِ رفتہ ستاتا تو ہو گا
جب بھی بالوں  کو کھولتی ہو گی

یادِ ماضی میں  ڈوب کر نقاشؔ
سانس لیتے  بھی چونکتی ہو گی






چاند کے  نور سے  بنی ہو تم
کونپلوں  میں  کہیں  پلی ہو تم

بس بدن کا لباس بدلا ہے 
ورنہ تو ہو بہو وہی ہو تم

کسی کے  چہرے  پر نہیں  رونق
کیا ہر اِک سے  ہی جھینپتی ہو تم

گل قبائیں  کترنے  لگتے  ہیں 
ایسی بے  مثل سادگی ہو تم

ہے  روانی بلا طبیعت میں 
اور انجان سی بنی ہو تم

پھر وہی کی  ہیں  غلطیاں  میں  نے 
کھیل ہی کھیلتی رہی ہو تم

زخم مہلک دئیے  ہیں  جب تم نے 
کیسے  کہہ دوں  کہ زندگی ہو تم

اس طرح مسکرا کے  دیکھا ہے 
گویا دل سے  بہت دُکھی ہو تم

پھر ہو شاید وہی مآلِ کار
اسی انداز سے  گئی ہو تم

گو میں  نقاش ہوں  زمانے  کا
میرے  دامن میں  اک کمی ہو تم


جب یقیں  سے  ہوا گماں  یعنی
آ گرا سر پہ آسماں  یعنی

عمر بھر جاگتا رہا ہوں  میں 
عمر تھی خواب کا گماں  یعنی

دھرتی ساحل کا ایک پتھر تھی
اِک سمندر تھا آسماں  یعنی

ہیبتِ ذات مجھ پہ طاری تھی
لب تھے  چپ چشم تھی بیاں  یعنی

ایک مدّت ملا نہیں  مجھ کو
اپنی ہی ذات کا نشاں  یعنی

وہ گھڑی اس طرح سے  بیتی ہے 
اِک ملاقات دو جہاں  یعنی

زندگی کا کریں، تو کیا نقاشؔ
سانس کا سود ہے ، زیاں  یعنی



کوئی دامن بچھانے  والا ہے 
شوق اب ر نگ لانے  والا ہے 

یک نفس تشنگی ہے، ٹھیر ذرا 
پل میں  سورج اُترنے  والا ہے 

ہے  بہت تند صرصرِ حالات
خیمۂ زیست جلنے  والا ہے 

میری بستی اُجاڑنے  والا 
ایک بستی بسانے  والا ہے 

تیرگی کو نویدِ صبح نہ جان
سارا قصہ فسانے  والا ہے 

وہی سب کچھ مٹائے  گا نقاشؔ
وہ جو سب کچھ بنانے  والا ہے 




کب تلک ہوں  گے  درمیاں  اپنے 
پل میں  بٹ جائیں  گے  زیاں  اپنے 

ہے  قفس کی حدود میں  کیا کیا
یہ زمیں  اپنی، آسماں  اپنے 

دھڑکا ہے  گر تو کڑکے  گا بھی ضرور
سینے  محفوظ ہیں  کہاں  اپنے 

سبھی رشتے  ہیں  سوچ کی تخلیق
زاویے  جس کے  خانداں  اپنے 

ایک پل کا وصال ہے  نقاشؔ
ایک پل ہیں  دمِ رواں  اپنے 



جسم رشکِ شہود میں  تھا
کوئی میرے  وجود میں  تھا

آخری بت بھی توڑ ڈالو
بود جو تھا، نبود میں  تھا

کُل فریبِ معاشِ ہستی
دکھ کی دائم نمود میں  تھا

کنجِ شہرِ ازل ہے  گویا
خستہ دل بھی قیود میں  تھا

اِک بیاں  میں  کئی گماں  تھے 
کیا تشنّج جمود میں  تھا

جب بھی نقّاشؔ سے  ملا ہوں 
وہ مکمل وجود میں  تھا



خواہشِ بے  قرار جیسا ہے 
وصل بھی انتظار جیسا ہے 

میرے  شعروں  کا سارا مجموعہ
زلف کے  انتشار جیسا ہے 

حرف حسبِ تمنا کوئی ہو
آج کل غمگسار جیسا ہے 

کیا وضاحت کریں  ابھی سے  ہم
رشتہ قرب و جوار جیسا ہے 

تو بھی نقّاشؔ دل کی دنیا کے 
موسموں  میں  بہار جیسا ہے 






آگہی کے  عذاب جیسی ہے 
آگ ہے  پر گلاب جیسی ہے 

ذوقِ یزداں  کی خوب ہے  تمثیل
پور پور انتخاب جیسی ہے 

اُس سے  ہوتا ہے  سوچ کا آغاز
کچھ لکھوں، انتساب جیسی ہے 

کتھئی رنگ کی تنی گردن
اِک صراحی شراب جیسی ہے 

اِک ترا حسن ہی حقیقت ہے 
ورنہ دنیا سراب جیسی ہے 

وقت جیسے  ہے  ایک کچا گھڑا
آنکھ اس کی چناب جیسی ہے 

اتنا نازک خیال ہے  اس کا
ٹوٹ جائے  گی خواب جیسی ہے 

حرفِ اظہار کیجیے  تو کیا
خامشی بھی جواب جیسی ہے 

ہر حقیقت مجاز لگتی ہے 
جاگتے  میں  بھی خواب جیسی ہے 

کورا کاغذ ہے  زندگی میری
وہ مکمل کتاب جیسی ہے 

زخمِ جاں  میں  اتر گئی نقاشؔ
گویا کوسک شراب جیسی ہے 



زندگی خاموش ہو کر رہ گئی
قبر کی آغوش ہو کر رہ گئی

چاند جیسی تھی مری محبوبہ اور
خاک میں  خاموش ہو کر رہ گئی

جس کو کلیوں  سے  محبت تھی بہت
پھولوں  میں  روپوش ہو کر رہ گئی

وہ چراغِ آخرِ شب کی طرح
دفعتاً  پُر جوش ہو کر رہ گئی

جو حقیقت تھی جہاں  کی، تیرے  بعد
صرفِ ناؤ نوش ہو کر رہ گئی

جب سے  وہ نقاشؔ روٹھا، زندگی
بار ہائے  دوش ہو کر رہ گئی



کس کو معلوم تلخ بات کا زخم
بھر کے  دیکھے  تو کوئی رات کا زخم

شاید اِس کو نہ میں  سنبھال سکوں 
تنہا وارث ہوں  اور ذات کا زخم 

ایک خنجر ترازو ہے  پیہم
چاند تمثیل ہے  یہ رات کا زخم

رو دیے  ہیں  سبھی ستارہ شناس
دیکھ کر آج میرے  ہات کا زخم

دامنِ زیست پر نمایاں  ہے 
شب غم کی تجلیات کا زخم

مندمل ہو نہ پائے  گا نقاشؔ
دلِ وحشی کی واردات کا زخم



اے  مرے  حرفِ رایگاں  خاموش
ٹوٹا ہے  گرچہ آسماں  خاموش

ہے  مقدّر میں  آنکھوں  کی بارش
ہار تقدیر سے  یہاں  خاموش

ہم تھے  معتوب کس گنہ کے  بھلا
منصفی اب رہی کہاں  خاموش

کل جہاں  بستیاں  رہیں  آباد
اُس جگہ آج ہیں  نشاں  خاموش

کس سے  پوچھوں  معاملہ کیا ہے 
اشک رگ رگ سے  ہیں  رواں  خاموش

جل بجھا میرا آشیاں  تو کیا
چُپ ابھی برقِ ناگہاں ، خاموش!

لکھ رہا ہوں  میں  عمر سے  نقاشؔ
اس زمانے  کی داستاں  خاموش




ہجر بھی ہے  کوئی آزار، خموش رہو
جیسا بھی ہے  موسمِ دار، خموش رہو

کوئی عذاب اس شہر پہ آنے  والا ہے 
کوئی آفت ہے  بیدار، خموش رہو

تم تو شاعر ہو لوگوں  کی بات کرو
کچھ بھی ہوں  تیرے  افکار، خموش رہو 

اپنے  شکستہ ہونٹوں  سے  بس ہنستے  رہو
کون ہے  مدت سے  بیمار، خموش رہو

وقت کے  سائے  ڈھلتے  جاتے  ہیں  نقاش
گرنے  کو ہے  یہ دیوار، خموش رہو



دلِ یخ بستہ میں  صدا ہی نہیں 
وہ مرا درد آشنا ہی نہیں 

یا مجھے  خود پہ بھی یقین نہیں 
یا کہ اب مجھ میں  حوصلہ ہی نہیں 

رقص میں  تھا مرا وجود مگر
پر گماں  تھا کہ دائرہ ہی نہیں 

راز تھا جب تلک وہ میرا تھا
جب کھلا، تو کھلا، مرا ہی نہیں 

اب ہوس ہی شمار کرنا تم
عشق کا کوئی عہد تھا ہی نہیں 

دل اسی حال پر قناعت کر
اِک دیا تھا سو وہ جلا ہی نہیں 



دکھ اُٹھائے  گئے  نہ فرصت کے 
ہم بھی مجبور تھے  نہایت کے 

کب حقیقت میں  وہ بیاں  ہوں  گے 
جو مسافر تھے  شامِ غربت کے 

ہے  خیالِ عجب ہوس انگیز
ابھی قائل ہیں  اِس سہولت کے 

ہو گئی بانجھ اس وطن کی زمیں 
کیا ہے  چارہ سوائے  ہجرت کے ؟

اب لکھا جائے  گا محبت پر
ہم ہیں  نقّاشؔ اِس علامت کے 



بات ہو گی سفر کے  بارے  میں 
جان لو رہ گزر کے  بارے  میں 

اب مورّخ ہے  راکھ سینے  میں 
کیا کہوں  بام و در کے  بارے  میں 

مقتدر کیوں  ہے  گوش بر آواز
ایک آشفتہ سر کے  بارے  میں 

اک غمِ رفتگاں  ہی کافی ہے 
قدرِ جنسِ ہنر کے  بارے  میں 

جب محبت کی، بھول جاؤ پھر
جانِ نقّاشؔ گھر کے  بارے  میں 



دیکھتا ہوں  گزشت پر چپ چاپ
کھو گئے  صاحبِ نظر چپ چاپ

جانے  کس کی نظر لگی کہ یہاں 
ہو گئے  سوگوار گھر چپ چاپ

کیا خبر جس کے  انتظار میں  تھے 
لوٹ جائے  گی وہ سحر چُپ چاپ

شہر لاہور پر ترے ، نقّاشؔ
ہم بھی روتے  ہیں  رات بھر چپ چاپ



گر ترا ہاتھ، ہاتھ آ جائے 
زندگی دیکھ پھر جیا جائے 

عمر بھر تیرا ہی خیال رہا
اب بتا اور کیا کیا جائے 

بزم سے  ہو گئے  سبھی رخصت
دلِ بے  زار اب اٹھا جائے 

لطف ہو میں  اُسے  بھلا بیٹھوں 
اور اچانک وہ ملنے  آ جائے 

جس قدر وہ سمٹتی جاتی ہے 
اُس کا آنچل گرا گرا جائے 

کوئی اُس کو خبر کرے  نقاشؔ
غم مری زندگی نہ کھا جائے 





چپ چاپ آ گیا ہوں  نکل کر ہجوم سے 
خود اپنی ہی شکستہ صدا کے  سفر میں  ہوں 

میرا نشاں  ہے  کوئی نہ منزل ہے  پیشِ خود
حیرت کی بے  حدود کسی رہ گزر میں  ہوں 

سچ تو یہ ہے  کہ میرا گماں  بھی یقین ہے 
میں  پیشتر میں  تھا کہ ابھی پیشتر میں  ہوں 

دیکھو تو ایک لمحۂ موجود ہوں  میں  دوست!
یعنی ابد مثال ہوں ، سب کی نظر میں  ہوں 

دُنیا گریزاں  کیوں  ہے  مری تابناکی سے 
نقاشؔ میں  تو رات کے  تیرہ جگر میں  ہوں 





گھر کے  محبس میں  مجھ سا سودائی 
کیا کرے  گر نہ ہو تماشائی
اِک خلش رکھتی ہے  بہت بے  چین
اِک خلش کرتی ہے  مسّیحائی
جب اُفق سے  ستارہ ٹوٹا تھا
دل یہ سمجھا کوئی کرن آئی
چاپ تیری سنی ہے  سینے  میں 
جب بھی چوڑی کسی نے  کھنکائی
جب کبھی بھی چھوا بدن کوئی
ہم نے  کی تیری ہی پذیرائی
آج ہر زخم دل دُکھاتا ہے 
اب طبیعت بہت ہے  گھبرائی
ایسا پھنسا ہوں  کارِ دنیا میں 
میں  کہاں  اور کہاں  یہ رسوائی
آنکھ سے  چشمے  پھوٹے  ہیں  نقّاشؔ
شوق کی اور کیا ہے  سچّائی




جسمِ حائل کا کچھ کیا جائے 
شوقِ منزل کا کچھ کیا جائے 

خار کی سی چبھن ہے  سینے  میں 
وحشتِ دل کا کچھ کیا جائے 

دشمنِ جاں  سے  میں  مخاطب ہوں 
میرے  قاتل کا کچھ کیا جائے 

رقصِ گرداب میں  ہوں  مدت سے 
جشنِ ساحل کا کچھ کیا جائے 

اس گھڑی حبسِ جاں  عروج پہ ہے 
اس گھڑی دل کا کچھ کیا جائے 

آج بادل کو روک لے  کوئی
دستِ سائل کا کچھ کیا جائے 

رات بھی اونگھنے  لگی نقاشؔ
عہدِ غافل کا کچھ کیا جائے 


شام سے  سوگوار سا ہے  چاند
صورتِ قرض دار سا ہے  چاند

غمِ دُنیا بھی تیرے  غم کے  سوا
آج امیدوار سا ہے  چاند

جب سے  پتھر ہوں  میں  خلاؤں  کا
گرد میرے  حصار سا ہے  چاند

کیا نظر کا مزاج ٹھہرا ہے 
آج ابروئے  یار سا ہے  چاند

میں  پریشاں  ہوں  گر محبت میں 
تو بھی تو بے  قرار سا ہے  چاند

رات بھر اُس کو دیکھتا ہوں  میں 
گویا اک غمگسار سا ہے  چاند

میں  وہ نقاشؔ ہوں  زمانے  کا
جس کا اِک شاہکار سا ہے  چاند



وہ نگارِ بدن نہیں  تھی کبھی
یعنی تکمیلِ فن نہیں  تھی کبھی

تجھ کو لاحق تھی کوئی مجبوری
مجھ میں  تابِ سخن نہیں  تھی کبھی

اک خیالِ سراب تھا جب تک
حسرتِ انجمن نہیں  تھی کبھی

جھانک ماضی میں  اور مجھ کو بتا
زندگی دشت و بن نہیں  تھی کبھی

اس گلستانِ آرزو میں  دوست
بوئے  سرو و سمن نہیں  تھی کبھی

باقیاتِ وجود کو نقاشؔ
خواہشِ پیرہن نہیں  تھی کبھی



سائل کی اِک صدا ہوں  کہ خیرات کیجیے 
مدت سے  یاں  کھڑا ہوں  کہ خیرات کیجیے 

اِک حرف ہی جنوں  کو عطا کیجیے  ذرا 
میں  پیکرِ دعا ہوں  کہ خیرات کیجیے 

کوئی رفو جگر کا، کوئی زخم کی دوا
مقہورِ مدعا ہوں  کہ خیرات کیجیے 

جگنو ہو یا ستارہ ہو یا چاند، کچھ تو ہو
بجھتا ہوا دیا ہوں  کہ خیرات کیجیے 

نقاشؔ زندگی کے  مسائل کا کچھ کیا
میں  خود سے  کہہ رہا ہوں  کہ خیرات کیجیے 



زیست پتھر میں  جب رواں  ہو گی
شوق کی انتہا وہاں  ہو گی

کیا خبر تھی، چراغِ ذات کی لو
تیرے  ہی جسم کا دھواں  ہو گی

نیتِ شوق میں  بسی منزل
اور یہ کوشش بھی رایگاں  ہو گی

کس کو معلوم تھا یہ وقتِ الست
فرصتِ زیست امتحاں  ہو گی

اس برس بھی نہ جی سکے  نقاشؔ
جانے  کب آرزو جواں  ہو گی




اب کے  لے  آئی کہاں  رنجش حالات ہمیں 
خلعتِ جسم میں  مشکل ہوئے  دن رات ہمیں 

ہو ہر اک چہرے  میں  بس تیرے  ہی چہرے  کی تلاش
اب کہاں  ملتی ہے  وہ فرصتِ اوقات ہمیں 

زندگی میں  کوئی موسم کبھی بدلا ہی نہیں 
آ گیا راس یہی موسمِ برسات ہمیں 

تم ہمیں  بھول گئے  ترکِ تعلق کے  بعد
سونے  دیں  گے  نہ کبھی ایسے  خیالات ہمیں 

اُس سے  نقاشؔ تعلق ترا کچھ تھا کہ نہ تھا؟
دیپکِ آخر شب! کہہ دے  یہ سچ بات ہمیں 




جب تعلق ناروا ہونے  لگا
زخم بھی دل کی صدا ہونے  لگا

اب تو لکھنا چاہیے  کتبہ مجھے 
مجھ کو بھی خوفِ فنا ہونے  لگا

جب محبت التجا پر آ گئی
اس کا، میرا فاصلہ ہونے  لگا

اس خبر کا ہے  یہاں  چرچا بہت
عہدِ تجدیدِ وفا ہونے  لگا

اب محبت سے  بھی لوگوں  کو یہاں 
دل کا مہلک عارضہ ہونے  لگا

کیا ہوئے  نقاشؔ ہم رُسوا یہاں 
اک زمانہ آشنا ہونے  لگا




تو اگر آس پاس رقص کرے 
یہ جو دل ہے  اُداس، رقص کرے 

لوٹ آئے  نگارِ فن پھر سے 
پھر قلم بے  لباس رقص کرے 

تجھ کو احساس جو کرے  تجسیم
ہر نفس تیری باس رقص کرے 

آنکھ منظر تراش لے  کوئی
اوج پر پھر حواس رقص کرے 

کشتِ امید ہے  ہری نقاش
دشت و بن میں  کپاس رقص کرے 



شوق کو جب کبھی گوارا تھا
آسماں  پانی پر اُتارا تھا

یاد رکھنے  میں  جسم کا تھا زیاں 
بھولنا روح کا خسارا تھا

چاند قطرہ سرشک میں  دیکھا
آنکھ سے  جو گرا ستارا تھا

]بزمِ یاراں  میں  تھے  اُداس سبھی
ہر کوئی منتظر تمھارا تھا

ترکِ خواہش سے  اک ذرا پہلے 
حرفِ خاموش کا خسارا تھا

داغؔ مانا زباں  کا شاعر تھا
پر بیاں  لاحقہ ہمارا تھا




یہ زمانے  کے  حادثات مجھے 
دے  نہ پائے  کہیں  بھی مات مجھے 

بھیگا بھیگا سماں  ہے ، آ جاؤ
بخش دو ساری کائنات مجھے 

وصل میں  بھی کہاں  وصال ہوا
یاد ہے  ایک ایک بات مجھے 

ہیں  خریدار سب عزیز مرے 
یاد ہیں  چند حادثات مجھے 

جو نہ درپیش مجھ کو آئے  وہی
توڑ جاتے  ہیں  واقعات مجھے 

اتنا بکھرا ہوں  میں  روّیوں  سے 
زہر لگتے  ہیں  التفات مجھے 

جب سے  کوئی بچھڑ گیا نقاشؔ
بے  سبب لگتی ہے  حیات مجھے 



پنچھیوں  کی صدا سے  پہلے  بہت
بجھ گئے  ہم ضیا سے  پہلے  بہت

حبسِ دنیا! تجھے  خبر کیا ہے 
کون گزرا صبا سے  پہلے  بہت

تشنگی، بے  حسی، غبارِ ستم
خوف تھے  کربلا سے  پہلے  بہت

زندگی بے  مزہ سی لگتی تھی
تیری زلفِ رسا سے  پہلے  بہت

جیتے  ہوں  گے  نہ جانے  کیسے  لوگ
اس یقینِ خدا سے  پہلے  بہت

لبِ اظہار کچھ نہ تھا نقاشؔ
حرف و صوت و صدا سے  پہلے  بہت



بڑھ کے  امید، یاس ہو جائے 
خاک دل کا قیاس ہو جائے 

گر محبت ہے  کاروبارِ جہاں 
مجھ سے  وہ ناشناس ہو جائے 

یہ جو مبہم خیال رہتا ہے 
ہے  یہ ممکن، ہراس ہو جائے 

دشت ہو جائے  وہ سمندر سے 
اور پھر میری پیاس ہو جائے 

ننگِ دنیا بھی معتبر ٹھہرے 
یہ زمیں  جب لباس ہو جائے 

جب بھرم ٹوٹتا ہے  ہستی کا
زندگی التماس ہو جائے 

میں  تو کیا، اس کے  ہجر میں  نقاشؔ
آئنہ بھی اُداس ہو جائے 




زخم کو پار کر گئی ہو گی
ساحلوں  پر اُتر گئی ہو گی

خواہشِ وصل تو اسے  بھی تھی
وہ زمانے  سے  ڈر گئی ہو گی

کیا خبر تھی وہ سانولی لڑکی
ہو بہو چاند پر گئی ہو گی

جو تھی اک حدتِ مشامِ جاں 
سرد، جذبات کر گئی ہو گی

اپنے  اعجازِ حُسن سے  شاید
تجھ کو نقاشؔ کر گئی ہو گی





آنکھ پہرے  پہ رہتی ہے  شب بھر
خیمہ زن ہے  کوئی مرے  اندر

سرمئی ہو گئی ہے  شام مگر
بے  صدا کیوں  ہیں  پنچھیوں  کے  پر

کیسا جنگل ہے  اک بھی جگنو نہیں 
سو رہے  ہیں  ستارے ، پھول، قمر

پھر کوئی میری یاد سے  گزرا
پھر کسی نے  بچھا دیے  پتھر

زندگی! جب سے  تو مقابل ہے 
ڈر سا جاتا ہوں  دل کی دھڑکن پر

اتنے  پتھریلے  سوچ کے  رستے 
تھک گیا ہوں  میں  سنگ چُن چُن کر

منتظر ہو گا کوئی تو اُس پار
پھول لے  جائیں  جھولی میں  بھر کر

تم کو دیکھا تو سوچتا ہوں  میں 
میں  نے  دیکھا ہے  تم کو کس جا پر

سینہ نقاشؔ جب مقفل ہے 
دستکیں  رکتی کیوں  نہیں  پل بھر



عہد جن سے  رہے  نہ جانے  کے 
وہ بھی ہمراہ ہیں  زمانے  کے 

زندگی رات ہے  اماوس کی
اور یہ دیپک نہیں  جلانے  کے 

تیری فرقت نے  ہم سے  چھین لیے 
وہ جو لمحے  تھے  مسکرانے  کے 

ہے  ہوس اور عشق ہم معنی
یہ مباحث ہیں  اس زمانے  کے 

حبسِ جاں  اور گرمیِ حالات
بس یہ کردار تھے  فسانے  کے 

رُوٹھ جانے  کا کچھ جواز تو ہو
کچھ تو اسباب ہوں  بھلانے  کے 

چاند، نقاشؔ جب عروج پہ ہے 
دن نہیں  تیرگی اُٹھانے  کے 




مجھ پہ گو چشم عنایت بھی نہیں 
آپ سے  کوئی شکایت بھی نہیں 

زندگی میں  ہو محبت کا ثبات
آدمی کو یہ سہولت بھی نہیں 

شوق تو چاہے  سراپے  کا بیاں 
یک نفس ہوں ، ایسی فرصت بھی نہیں 

کی گئی فطرت مسلط اس طرح
نفی کی مجھ کو اجازت بھی نہیں 

پھر اعادہ ہو پرانے  زخم کا
شوق چاہے  گرچہ ہمت بھی نہیں 

کیوں  نہ میں  نقاشؔ اُس سے  پوچھ لوں 
تیرے  دل میں  میری حسرت بھی نہیں 



زہر کے  گھونٹ تھے ، پیے  ہم نے 
تیرے  بن سانس جو لیے  ہم نے 

تم نے  کم مایگی روا رکھی
حرفِ اظہار پی لیے  ہم نے 

کوئی صورت سنبھلے  کی نہ ہوئی
لاکھ بخیے  تھے  جو سیے  ہم نے 

تیری صورت کو دیکھنے  کے  لیے 
خال و خد آئنہ کیے  ہم نے 

وقتِ آخر، ہوا کے  ہاتھوں  پر
رکھ دیے ، شوق کے  دیے  ہم نے 

ہر طرف پھول کھل اُٹھے  نقاشؔ
داغِ دل جب عیاں  کیے  ہم نے 



دل گدا ہے  تو سینہ کاسہ ہے 
کون مجھ سا جہاں  میں  رُسوا ہے 

اپنی شہ رگ سے  ہوں  قریب بہت
بس چبانا ابھی بقایا ہے 

مجھ سے  برہم نہ ہو دلِ مقہور
میں  بھی رفتہ ہوں ، تو بھی رفتہ ہے 

آؤ کچھ اس کا فیصلہ کر لیں 
کون مضروب، کون تیشہ ہے 

کون دیتا ہے  دستکیں  نقاشؔ
کون میرا یہاں  شناسا ہے 



سائے  سے  جو بہل گئے  ہوں  گے 
وقت کے  ساتھ ڈھل گئے  ہوں  گے 

کس سے  پوچھوں  پتہ لڑکپن کا
سارے  موسم بدل گئے  ہوں  گے 

جن پہ اندراج تھا محبت کا
وہ شجر کٹ کے ، جل گئے  ہوں 

ضبط کیسا خرابِ خانہ ہے 
دیکھ کر سب سنبھل گئے  ہوں  گے 

ہم کہ ہیں  سوزِ آخرِ شب دوست
صبح سے  پہلے  جل گئے  ہوں  گے 

کشتیِ جاں  ذرا سنبھل کر چل
رُخ ہوا کے  بدل گئے  ہوں  گے 

ہوش میں  آئیں  گے  جو ہم نقاشؔ
لوگ آگے  نکل گئے  ہوں  گے 



گھل گیا ماہتاب شیشے  میں 
ہم ہوئے  باریاب شیشے  میں 

بادِ شب کے  تھے  ریشمی جھونکے 
دیکھے  تھے  کتنے  خواب شیشے  میں 

دلِ متروک کا مداوا کریں 
کچھ تو ہے  دستیاب شیشے  میں 

دل کا موسم ہے  خوش لباس بہت
بھر کے  لاؤ شباب شیشے  میں 

دل ہے  سیماب خیز کچھ ایسے 
جیسے  ہو اضطراب شیشے  میں 

بزمِ ہمدم کہاں  رہی نقاشؔ
زیست تھی کامیاب شیشے  میں 



تو اگر میرے  روبرو آئے 
حرف کو بولنے  کی خو آئے 

بجھ نہ جائیں  چراغ آنکھوں  کے 
سامنے  کوئی خوبرو آئے 

ترے  نقش دم نے  کھینچ لیا
موڑ گو حسبِ آرزو آئے 

معجزہ اشک کی تلاوت کا
جو بھی دیکھے  وہ با وضو آئے 

چند لمحے  نشاط کے  نقاشؔ
حاصلِ عمرِ جستجو آئے 




کاروانِ شب رُکا ہے  شہر میں 
کیا کوئی دیپک جلا ہے  شہر میں 

اک سمندر سا رواں  ہے  آنکھ سے 
ورنہ صحرا ہی بچھا ہے  شہر میں 

لوگ مل کر بھی نہیں  ملتے  یہاں 
خوف کچھ ایسا بسا ہے  شہر میں 

کوئی امکانی شباہت بھی نہیں 
ہجرتوں  کی کیا فضا ہے  شہر میں 

جھانکنا نقاشؔ میری آنکھ میں 
ایسا کوئی آئنہ ہے  شہر میں 




اشک آنکھوں  سے  جب رواں  ہوتے 
کاش اس وقت تم یہاں  ہوتے 

نبض کی چاپ بھی سُنا دیتا
پاس دھڑکن کے  ترجماں  ہوتے 

انگلیوں  میں  ہے  بے  قراری بہت
لطف تھا آج مہرباں  ہوتے 

تم سے  گر آشنائی رہتی چاند
تارے  سب اپنا خانداں  ہوتے 

جس طرح رونق جہاں  ہو تم
کاش یوں  رونقِ مکاں  ہوتے 

جڑ کے  رہتے  جو اپنی خاک سے ، آج
ہم بھی نقاشؔ آسماں  ہوتے 

٭٭٭


تشکر: شاعر جن سے فائل کا حصول بھی ہوا
ان پیج سے تبدیلی، پروف ریڈنگ: اعجاز عبید
ای بک: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com



