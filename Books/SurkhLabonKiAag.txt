









سُرخ لبوں کی آگ


غزلیں

ماجد صدیقی



سُرخ لبوں کی آگ


غزلیں

ماجد صدیقی



فہرست

آ دیکھ گُل بہ گُل ہے ترے تن بدن کی باس
اب کے بھی چاند چہرہ دکھایا نہیں ہم نہیں بولتے
آپ ہی نے رازِ دل پوچھا نہیں
اپنے پیاروں کو جی سے بھُلانے لگے تم نے اچّھا کیا
اے صنم اب اور کس رُت میں ہے تُو آنے لگا
باغ پر وقت کیسا یہ آنے لگا سوچنا چاہیے
بن کے نشہ سا چھاؤ گھٹا بھی ہے مے بھی ہے
تو کہ گل ہے نہ بھنوروں سا ہو بدگماں دیکھ ایسا نہ کر
جب کبھی میری جانب ترا رُخ پھرا پھُول کھلنے لگے
چاہتا ہوں کہ تو مجھ سے رُوٹھا نہ کر
در پئے آزار کچھ احباب کچھ اغیار تھے
دل دُکھایا مرا تم تو ایسے نہ تھے
دیکھنا دیکھنا اک نظر دیکھنا
دل میں اندوہ جتنا تھا دل میں رہا ہم نہ کچھ کہہ سکے
دیکھتے گر ذرا ہنس کے اے مہرباں کچھ بگڑنا نہ تھا
رنگ گھُلیں جب بھی پُروا میں یاد بہت آتے جو جاناں
زر و نقدِ راحت تمہی پر لٹاتا تم آئے تو ہوتے
سچّے ہو گر تو اور نہ آنکھیں چُرائیے
سبزہ و گل کو اپنا پتا دیجیے
سخت جاں ہوں مجھے آزما دیکھیے
سن ذرا اے صنم! گنگناتی ہے کیا، رقص کرتی ہوا
غیر پر اتنا اعتبار نہ کر
قوسیں مہکتے لمس کی رَس گھولتی رعنائیاں
کیوں رُلاتی نہ تمہیں پیار کہانی میری
مری آرزو کا مآل ہے تجھے دیکھنا
منظروں سپنوں ارادوں کی قبائیں شوخ ہیں
موسمِ گل کے رنگ تو آنے جانے ہیں
ندیّوں میں آسمانی رنگ بھر جانے لگے
ہم بدگماں ہوں پیار سے ایسے بھی ہم نہیں
ہمرہِ بادِ صبا پھُول کھِلانے آتے
ہم تمہیں مہ کے برابر دیکھتے
ہم نے بھی اب نسبت اُس سے ٹھہرا لی ہے
ہیں  اِسی بات پہ مسرور زمانے والے
 

اِنتساب
۲۵ دسمبر ۱۹۶۴ء کے نام
جب دھندلے گمانوں پر
روشن حقیقتوں کے باب کھلے







لازم ہے اِک دَورِ طرب کے بعد مجھے تو بھول بھی جا
میں اِک بار تجھے پھر چاہوں، عہد نیا آغاز کروں





آ دیکھ گُل بہ گُل ہے ترے تن بدن کی باس 
 اُتری ہے چاند تک میں ترے پیرہن کی باس 
گل جس طرح رہے ہوں کبھی ہم نشین خاک 
 مجھ میں بھی اِس طرح کی ہے تجھ سے ملن کی باس 
ہاں ہاں مجھے جلائے جو تیرے فراق میں 
ہر رگ میں جاگزیں ہے اُسی اِک اگن کی باس 
یوں اب کے اشک یاد میں تیری بہا کیے 
 بارش برس کے عام کرے جیسے بن کی باس
کھٹکا یہی تو تجھ سے مجھے ابتدا سے تھا 
 جانا ں!تجھے بھی کھینچ نہ لے جائے دَھن کی باس 
٭٭٭



اب کے بھی چاند چہرہ دکھایا نہیں ہم نہیں بولتے 
 آپ نے اپنا وعدہ نبھایا نہیں ہم نہیں بولتے 
وہ کہ پہلے پہل سرخ ہونٹوں پہ تھا مژدۂ عید سا 
 کوئی مژدہ پھر ایسا سنایا نہیں ہم نہیں بولتے 
چاہتوں کا جو سندیس لیکر گیا آپ تک آپ نے 
 بام سے وہ کبوتر اڑایا نہیں ہم نہیں بولتے 
مثل شعلوں کے لَو دے اٹھے جو بہ سطحِ نظر آپ نے 
 پیرہن وہ بدن پر سجایا نہیں ہم نہیں بولتے 
وہ کہ مہکار جس کی بہ شدّت ہمیں بھی بلاتی کبھی 
 پھول انگناں میں ایسا کھلایا نہیں ہم نہیں بولتے 
٭٭٭



آپ ہی نے رازِ دل پوچھا نہیں 
 ہم نہ بتلا تے، نہیں، ایسا نہیں 

آپ سے ملنے کا ایسا تھا نشہ 
 رنگ تھا جیسے کوئی ،اُترا نہیں 

سنگ دل تھے اہلِ دنیا بھی بہت 
 آپ نے بھی ،پیا ر سے دیکھا نہیں 

دم بدم تھیں اِک ہمِیں پر یورشیں 
 تختۂ غیراں کبھی الٹا نہیں 

توڑنا، پھر جوڑنا، پھر توڑنا 
 ہم کھلونوں پر کرم کیا کیا نہیں 
٭٭٭



اپنے پیاروں کو جی سے بھُلانے لگے تم نے اچّھا کیا 
 غیر سارے تمہیں یاد آنے لگے تم نے اچّھا کیا 

تم نے ان سب کو بھی اپنا دامن جھٹک کر پرے کر دیا 
 جن کو تم تک پہنچتے زمانے لگے تم نے اچّھا کیا 

تم نے دیکھا نہ اہلِ ریا کون، اہلِ صفا کون ہیں 
 یہ حقائق بھی تم کو فسانے لگے تم نے اچّھا کیا 

تم نے سمجھا نہ یہ حرص والے ہی کیونکر سرافراز ہیں 
 اور کیوں اہلِ دل ہیں ٹھکانے لگے تم نے اچّھا کیا 

تم کہ بادِ صبا تھے تم ہی بادِ صرصر میں ڈھلنے لگے 
 جتنی آنکھیں بھی نم تھیں جلانے لگے تم نے اچّھا کیا 
٭٭٭


اے صنم اب اور کس رُت میں ہے تُو آنے لگا 
 پتا پتا موسمِ گل بھی بکھر جانے لگا

تُو بھی ایسی کوئی فرمائش کبھی ہونٹوں پہ لا 
 دیکھ بھنورا کس طرح پھولوں کو سہلانے لگا

تُو بھی ایسے میں مرے آئینۂ دل میں اتر 
 چندرماں بھی دیکھ پھر جھیلوں میں لہرانے لگا

میں بھلا کب اہل، تجھ سے یہ شرف پانے کا ہوں 
 تُو بھلا کیوں حسن کا ہُن ،مجھ پہ برسانے لگا

عندلیبوں کو گلاب اور تُو مجھے مل جائے گا
 موسم گل، دیکھ! کیا افواہ پھیلانے لگا 
٭٭٭



باغ پر وقت کیسا یہ آنے لگا سوچنا چاہیے 
پھول کیوں شاخ سے ٹوٹ جانے لگا سوچنا چاہیے 
وہ کہ جو جھانکتا تھا بہاروں سے بھی چاند تاروں سے بھی 
 جذبۂ دل وہ کیسے ٹھکانے لگا سوچنا چاہیے 
وہ کہ جو بندشوں سے بھی دبتا نہ تھا جو سنبھلتا نہ تھا 
 پھر وہی کیوں نظر میں سمانے لگا سوچنا چاہیے 
٭٭٭

بن کے نشہ سا چھاؤ گھٹا بھی ہے مے بھی ہے 
 جاناں! قریب آؤ گھٹا بھی ہے مے بھی ہے
آنکھیں ملیں تو مستیاں پھیلیں چہار سو
 موسم کو شہ دلاؤ گھٹا بھی ہے مے بھی ہے 
جتنی بھی چھا چکی ہیں بدن پر رُتیں اُجاڑ
 اُن پر نکھار لاؤ گھٹا بھی ہے مے بھی ہے
رہ جائے بُجھ کے قلب و نظر میں ہے جو بھی پیاس 
 گاؤ ملہار گاؤ ،گھٹا بھی ہے مے بھی ہے 
بندش سی کیا یہ دِید  پہ، باہم ملن پہ ہے 
 جادو کوئی جگاؤ گھٹا بھی ہے مے بھی ہے 
٭٭٭


بھرم مرا نہ گنواتے اگر بُرا کیا تھا
 بہ بزمِ غیر نہ آتے اگر بُرا کیا تھا
تمہارے روٹھ کے جانے سے جو ہوا برپا
 وہ حشر تم نہ اٹھاتے اگر بُرا کیا تھا 
وہی جو تیر سی میرے بدن کو چیر گئی 
 وہ بات منہ پہ نہ لاتے اگر بُرا کیا تھا
تمہارے ہجرِ مسلسل سے جو الاؤ بنی
 اس آگ میں نہ جلاتے اگر بُرا کیا تھا 
تم ہی تو تھے جو مرا دم تھے، دل کی دھڑکن تھے 
 سفر میں ساتھ نبھاتے اگر بُرا کیا تھا
٭٭٭


تو کہ گل ہے نہ بھنوروں سا ہو بدگماں دیکھ ایسا نہ کر 
 حسن کے شہ نشیں، لطف کے آسماں دیکھ ایسا نہ کر 
رکھ نہ ہم سے چھپا کر طراوت لب و چشم و رخسار کی 
 لے کے جائیں کہاں ہم یہ سُوکھی زباں دیکھ ایسا نہ کر 
طوف سے سرو قامت کے کب تک ہمیں باز رکھے گا تو 
 دور رکھتا ہے پھُولوں سے کیوں تتلیاں دیکھ ایسا نہ کر 
وہ ہمِیں ہیں جو اُتریں گے جاناں !ترے اوجِ معیار پر 
 کاوشِ شوق ہونے نہ دے رائیگاں دیکھ ایسا نہ کر 
٭٭٭

جب کبھی میری جانب ترا رُخ پھرا پھُول کھلنے لگے 
 دل کا ہر خواب سورج مکھی بن گیا پھُول کھلنے لگے
چاپ میں تیرے قدموں کی پیغام تھا جانے کس کشف کا 
 تیری آمد کا جب بھی چلا ہے پتا پھُول کھلنے لگے 
 دیر اتنی تھی مائل ہوئی جب صبا تیرے الطاف کی 
 صحنِ خواہش کے ہر کنج میں جا بجا پھول کھلنے لگے 
پھر کہاں کی خزاں تیری خاموشیاں جب چٹکنے لگیں 
 دفعتاً سن کے سندیس وجدان کا پھُول کھلنے لگے 
٭٭٭




چہرے پر چہرہ ہم نے پہچان لیا 
 جاناں! تیر ا برتاؤ بھی جان لیا 
اِس بالک کی ہٹ تو ہم کو لے بیٹھی 
 ہم نے دل کا جانا تھا آسان لیا 
جتنے بھی پیغام ہوا نے پہنچائے 
 ہم نے اُن ساروں کو سچا مان لیا 
اور بھلا اِس مشکل کا حل کیا ہوتا
 یاد اُجالا چہرۂ شب پر تان لیا 
تیرے حسن کا سونا ہاتھ نہیں آیا
 ہم نے چاہت کا صحرا بھی چھان لیا 
٭٭٭



چاہتا ہوں کہ تو مجھ سے رُوٹھا نہ کر 
 غیر کے روبرو مجھ سے رُوٹھا نہ کر 

جان لے ،تیرے دم سے بقا ہے مری
 عشق کی آبرو! مجھ سے رُوٹھا نہ کر 

میں کہ ہوں دیپ، تو ہے شعاعیں مری 
 پھیل کر چار سو مجھ سے رُوٹھا نہ کر 

تو کہ چندا ہے چندا سے سُورج نہ بن 
 ہو نہ یوں تُند خو مجھ سے رُوٹھا نہ کر 

میں کہ سبزہ ہوں ،نورس ہوں دم سے ترے
 اے مری آبجو! مجھ سے رُوٹھا نہ کر 

٭٭٭





در پئے آزار کچھ احباب کچھ اغیار تھے 
 اُن میں بھی جو سخت تھے وہ دوستوں کے وار تھے 
گُرز جو ہم پر اُٹھا اپنے نشانے پر لگا 
 تیر چِلّے پر چڑھے جتنے جگر کے پار تھے 
جان لیوا خامشی اُس کی تھی اور جو بول تھے 
 سب کے سب شاخِ سماعت پر تبر کی دھار تھے 
کھو کے اُس چنچل کی چاہت میں یہی ہم پر کھلا 
 اِک ذرا سا لطف، پھر آزار ہی آزار تھے 
کیا سے کیا اُس شوخ کے ہاتھوں نہ سہنے پڑ گئے 
 جس قدر بھی جبر کے آداب تھے، اطوار تھے 
٭٭٭ 




دل دُکھایا مرا تم تو ایسے نہ تھے 
 تم نے یہ کیا کِیا تم تو ایسے نہ تھے 
تم نے جھاڑا مجھے شاخ سے برگ سا 
 اور دیا پھر اُڑا تم تو ایسے نہ تھے 
کس کی باتوں میں آ کر تیاگا مجھے 
 تم کہ تھے با وفا تم تو ایسے نہ تھے 
بھول جاؤں نہ منہ تک تمہارے لگوں 
 تم نے یہ بھی کہا، تم تو ایسے نہ تھے 
آگ پہلے دکھائی مری آس کو 
 اور اُسے دی ہوا، تم تو ایسے نہ تھے 
٭٭٭





دیکھنا دیکھنا اک نظر دیکھنا 
 میر ے ہونٹوں پہ رقصاں شرر دیکھنا 
میری جانب سے ہے اِک کبوتر اڑا
 اُس کی تم منتہائے سفر دیکھنا 
دم بدم ہیں رواں جو تمہاری طرف
 اور شل ہیں جو، وہ بال و پر دیکھنا 
جان لینا اسے تم پیمبر مرا 
 ایک تارا قریبِ قمر دیکھنا 
آنکھ مضطر ہے اور چاہتی ہے کوئی 
 جسم کی چاندنی کا نگر دیکھنا
٭٭٭



دل میں اندوہ جتنا تھا دل میں رہا ہم نہ کچھ کہہ سکے 
 آپ سے ہو گیا بھی اگر سامنا ہم نہ کچھ کہہ سکے 
منعکس ہو سکی ہم سے بس اِس قدر اپنی رودادِ دل 
 ایک قطرہ سا پلکوں سے ڈھلکا کیا ہم نہ کچھ کہہ سکے 
دل کے اندر تھا جو کچھ وہ چہرے پہ مرقوم ہوتا رہا 
 حشر سا اک پسِ چشم  و لب تھا بپا ہم نہ کچھ کہہ سکے 
نارسائی کی کثرت نے ہم کو دلائے حجاب اس قدر 
 چھیڑتی رہ گئی آنچلوں کی ہوا ہم نہ کچھ کہہ سکے 
عذر کیا کیا زباں پر نہ لائے، دئیے کوسنے کیا سے کیا 
 آپ ہی نے ہمیں جو کہا سو کہا ،ہم نہ کچھ کہہ سکے 
٭٭٭





دیکھتے گر ذرا ہنس کے اے مہرباں کچھ بگڑنا نہ تھا 
 چاند چہرے کا ہوتا اگر ضَو فشاں کچھ بگڑنا نہ تھا 
دو قدم ہم چلے تھے اگر دو قدم تم بھی چلتے ادھر 
 اس سے ہونا نہیں تھا کسی کا زیاں،کچھ بگڑنا نہ تھا
 حسن کی کھنکھناتی ندی جانے کیوں ہم سے کھنچتی رہی 
گھونٹ دو گھونٹ پینا تھا آبِ رواں، کچھ بگڑنا نہ تھا
بندھنوں سے بغاوت، قیامت کا باعث نہ ٹھہری کبھی 
 جس طرح کا ہے، رہتا وہی آسماں کچھ بگڑنا نہ تھا 
تھوکنے سے بھلا رُوئے مہتاب پر فرق پڑنا تھا کیا 
 کھُل گئی اِس طرح نیّتِ حاسداں کچھ بگڑنا نہ تھا 
٭٭٭



رنگ گھُلیں جب بھی پُروا میں یاد بہت آتے جو جاناں 
 پھُول کھلیں جب بھی بگیا میں یاد بہت آتے ہو جاناں 
اوس پڑی جب پھُولوں پر ہو، قوس دھنک کی پیشِ نظر ہو 
 برکھا کی نمناک ہو امیں یاد بہت آتے ہو جاناں 
تم کہ مہک کا اک جھونکا ہو تم کہ لپکتی موجِ صبا ہو 
 تنہائی جیسے صحرا میں، یاد بہت آتے ہو جاناں
 کیف نیا دے جانے والے ،قرب کا لطف دلانے والے 
 موسم کی پر نور فضا میں یاد بہت آتے ہو جاناں 
ہر سو ہیں خوشبو کے ریلے ،ہیں جس میں رنگوں کے میلے 
 عیش مناتی اس دنیا میں یاد بہت آتے ہو جاناں 
٭٭٭




زر و نقدِ راحت تمہی پر لٹاتا تم آئے تو ہوتے 
 نجانے یہ دل جشن کیا کیا مناتا تم آئے تو ہوتے 
گلے میں حمائل سجل ضَو کے ہالے، سرِ بام چندا 
 جہاں بھر کو میں اپنی پونجی دکھاتا تم آئے تو ہوتے 
کلی کی چٹک سی ،زمیں پر نئی بوندیوں کی کھنک سی 
 نرالی دھنیں میں لبوں پر سجاتا تم آئے تو ہوتے 
مجھے کس طرح تم جلاتے بجھاتے رہے فرقتوں میں 
 تمہیں جَور اک اک تمہارا سُجھاتا تم آئے تو ہوتے
ان اشکوں کے آنکھوں سے فرطِ مسرت میں جو پھوٹتے ہیں 
 نئے دیپ پلکوں پہ اپنی جلاتا تم آئے ہوتے 
٭٭٭




سچّے ہو گر تو اور نہ آنکھیں چُرائیے 
 لیکن جو ہو چکی وہ خطا مان جائیے 
کیو ں وقتِ گفتگو ہے نگاہوں میں اضطراب 
 زیرِ زباں ہے جو وہ زباں پر بھی لائیے 
میں پھُول بھی ہوں گر تو بگولوں کی زد پہ ہوں 
 میں کھو چکا حواس مرے منہ نہ آئیے 
کھینچے جو اپنی سمت اُنہیں بھی جو دُور ہیں 
 ایسا بھی کوئی پھُول سرِ لب کھِلائیے 
لَو دے اٹھے گلاب نہ آخر سرِ حجاب 
 اس طور بھی نہ روئے درخشاں چھپائیے
٭٭٭




سبزہ و گل کو اپنا پتا دیجیے
 تم بھی جاناں! ذرا مسکرا دیجیے
اس میں بھی بِن تمہارے کشش کچھ نہیں 
 موسمِ گل کو اتنا بتا دیجیے 
دل میں پھر اَوج پر ہے تمہاری لگن 
 آگ بھڑکی ہے اِس کو ہوا دیجیے
میں نے گستاخ نظروں کو روکا نہیں 
 اِس بغاوت کی مجھ کو سزا دیجیے 
لطف و راحت کے غنچے کھِلے جس قدر 
 ہجر کی آنچ سے سب جلا دیجیے 
٭٭٭


سخت جاں ہوں مجھے آزما دیکھیے 
 تیر سارے کماں کے چلا دیکھیے 
جس میں مجھ کو ارادے جلانے کے ہیں 
 اُ س اگن کو بھی دے کر ہوا دیکھیے 
میں نے کرنی تھی جاں، نذر کی ہے تمہیں 
 لعل ہے جو پہنچ میں گنوا دیکھیے 
میرے حق میں ہیں جن جن کی بیداریاں 
 سب کے سب ایسے جذبے سُلا دیکھیے 
جس سے شہرِ رقیباں میں ہلچل مچے 
 حشر ایسا بھی کوئی اٹھا دیکھیے 
٭٭٭



سن ذرا اے صنم! گنگناتی ہے کیا، رقص کرتی ہوا 
 لب پہ لانے لگی پھر سخن پیار کا، رقص کرتی ہوا 
چھُو کے تیر ا بدن تیری لہراتی زلفیں ترا پیرہن 
 تجھ سے کہتی ہے کیا کیا مرا مدّعا ،رقص کرتی ہوا
ساتھ لاتی ہے کیا کیا تم ایسے نہ گھونگھٹ بناتی ہوئی 
 تیرا رنگِ حیا تیرا رنگِ قبا رقص کرتی ہوا 
٭٭٭

غیر پر اتنا اعتبار نہ کر 
 یہ ستم مجھ پہ بار بار نہ کر 
گل پریشاں ہُوا مہک کھو کر
 حالِ دل تو بھی آشکار نہ کر
میں گیا وقت جا چکا ہوں ،مرے 
 لوٹ آنے کا انتظار نہ کر
ہم کہ ہیں چاہتوں کے متوالے 
 ہم سے اغماض اے نگار! نہ کر
تو کسی ایک ہی کا ہو کر رہ
 خُو کوئی اور اختیار نہ کر 
٭٭




قوسیں مہکتے لمس کی رَس گھولتی رعنائیاں 
 ہاتھوں سے دُور ہونے لگیں اُس جسم کی گولائیاں 
شاخوں سے جھڑتے پھُول سی، سر پر امڈتی دھول سی 
 حق میں ہمارے ہو چلیں، کیا کیا کرم فرمائیاں 
ہر کُنج سے چھلکا کئے کیا کیا خزینے لطف کے 
 لپٹیں تھیں جیسے مشک کی اُس حسن کی پہنائیاں 
اُس شوخ کے الطاف کی ،ہم سے نہ ناپی جا سکیں 
 دل کو جو ارزانی ہوئیں ،اُس درد کی گہرائیاں 
ہم کو اکیلا چھوڑ کر، جب سے وہ چنچل جا چکا 
 ہر سمت اگنے لگ پڑیں، ڈستی ہوئی تنہائیاں 
٭٭٭



کیوں رُلاتی نہ تمہیں پیار کہانی میری 
 اور پھر وہ، کہ سنی تم نے زبانی میری 
طاقِ نسیاں میں کہیں رکھ کے اُسے بھول گئے 
 انگلیوں میں جو سجائی تھی نشانی میری 
آنچ سی دینے لگا ہجر کا صحرا جب سے 
 اور مرجھانے لگی عمر سہانی میری 
برقِ فرقت کی گرج خوف دلاتی ہے یہی 
 راکھ کا ڈھیر نہ ہو جائے جوانی میری 
مجھ کو دہرانے پہ مجبور نہ کرنا جاناں !
 جاں سے جانے کی ہے جو ریت پرانی میری 
٭٭٭




مری آرزو کا مآل ہے تجھے دیکھنا
مگر اک کٹھن سا سوال ہے تجھے دیکھنا
کبھی ابر میں ،کبھی چاند میں، کبھی پھُول میں 
 سرِ گردش مہ و سال ہے تجھے دیکھنا
رگ و پے میں گرچہ ہے چاشنی ترے قرب کی
 تو مہک ہے کارِ محال ہے تجھے دیکھنا
کوئی عید بھی ہو سعید ہے ، تری دید کی
 پئے چشم، کسبِ کمال ہے تجھے دیکھنا
تجھے کیوں نہ میں یہ کہوں صنم کہ سرِ نظر 
کسی اور رُت کا جمال ہے تجھے دیکھنا
٭٭٭



منظروں سپنوں ارادوں کی قبائیں شوخ ہیں 
 رشک میں اُس شوخ کے اب کی ادائیں شوخ ہیں

اُس کے دم سے سخت واماندہ ہیں خدشوں کے عقاب
 اور سکون و امن کی سب فاختائیں شوخ ہیں

اُس کے ہونٹوں پر دمکتی مسکراہٹ دیکھ کر
 آسماں پر ابر چنچل ہیں، ہوائیں شوخ ہیں

اُس بدن پر دیکھ کر پیہم مہکتا پیرہن
 گل بہ گل بے نام خوشبو کی ردائیں شوخ ہیں

ہم سخن ہونے کو اُس ہر دم سراپا ناز سے
 باغ میں کلیوں کے کھِلنے کی صدائیں شوخ ہیں

٭٭٭




موسمِ گل کے رنگ تو آنے جانے ہیں
 ہنس ہنس کر تم ہی نے پھُول کھلانے ہیں

ہم نے پانے کو تیرے اقرار کی نم 
 کونجوں جیسے حرف زباں پر لانے ہیں

خوشبو کے مرغولے ،رنگت پھُولوں کی
 بھنوروں کے ایسے ہی ٹھور ٹھکانے ہیں

تجھ سے ملنا اور پھر تیرا ہو جانا
 ایک حقیقت ،باقی سب افسانے ہیں

قرب ترے کی، چھاؤں میں جا رُکنے کو
 دشت کی آنچ میں ہم نے پنکھ جلانے ہیں
٭٭٭


ندیّوں میں آسمانی رنگ بھر جانے لگے
 بِن ترے کیا کیا حسیں موسم گزر جانے لگے

کھِلکھلاہٹ بھی وہی اور تمتماہٹ بھی وہی 
 پھُول تیرے عارضوں جیسے نکھر جانے لگے 

تیری جانب تتلیوں جیسی لئے بے تابیاں
 ہو کے پہلے سے زیادہ بارور جانے لگے 

تشنۂ حسن اِک نظر، اور اِک دلِ ذی حوصلہ 
 لے کے ہم بھی ساتھ کیا رختِ سفر جانے لگے 

تو نہ ہو رنج آشنا جانا ں! ہمارے قرب سے 
 حق میں تیرے دیکھ !ہم کیا کیا نہ ڈر جانے لگے 
٭٭٭





ہم بدگماں ہوں پیار سے ایسے بھی ہم نہیں 
 ٹل جائیں تجھ نگار سے ایسے بھی ہم نہیں 

پھُولوں تلک سفر ہی جب اپنا ہے مدّعا 
 ڈر جائیں خار زار سے ،ایسے بھی ہم نہیں 

اک اور بھی جنم ہو تو دیکھیں گے رہ تری 
 ٹھٹکیں ہم انتظار سے ایسے بھی ہم نہیں 

خُو ہے جو سر بلندیِ سر کی ہمیں ۔۔ اِسے 
 بدلیں گے انکسار سے ایسے بھی ہم نہیں 

جاناں !ترا وہ تیرِ نظر ہو کہ تیغِ غیر 
 جھجکیں کسی بھی و ار سے ،ایسے بھی ہم نہیں 
٭٭٭





ہمرہِ بادِ صبا پھُول کھِلانے آتے 
 تم بھی اے کاش! مرے بھاگ جگانے آتے 
چاند کے قرب سے بے کل ہو سمندر جیسے 
 ایسی ہلچل مرے دل میں بھی مچانے آتے 
جیسے بارش کی جگہ پھُول پہ شبنم کا نزول
 تم بھی ایسے میں کسی اور بہانے آتے 
 رنگِ رخسار سے دہکاتے شب و روز مرے 
 آتشِ گل سے مرا باغ جلانے آتے 
 دینے آتے مجھے تم صبحِ بہاراں کی جِلا 
 اور خوشبو سا رگ و پے میں سمانے آتے 
٭٭٭


ہم تمہیں مہ کے برابر دیکھتے 
 اِک نظر اے کاش مڑ کر دیکھتے 
جھانکتے اِک بار گر تم بام سے 
 دل میں برپا ہم بھی محشر دیکھتے 
ہاں تمہارا لمس گر ہوتا بہم 
 سرسراتی ہاتھ میں زر دیکھتے 
موج جیسے سبزۂ ساحل پہ ہو 
 تم ہمیں خود پر نچھاور دیکھتے 
٭٭٭

ہم نے بھی اب نسبت اُس سے ٹھہرا لی ہے 
 وہ لڑکی جو شرمیلے نینوں والی ہے
جو درد گریزاں دل سے تھا وہ جا بھی چکا 
 کچھ روز سے اب پنجرہ پنچھی سے خالی ہے 
احوالِ دَرُوں چہرے سے نہیں کھُلنے دیتے 
 لو ہم نے بھی ہنس کھیل کے بات بنا لی ہے 
لَو دیکھ کے شاید کوئی مسافر آ پہنچے 
 ہم نے بھی دشت کنارے آگ جلا لی ہے 
اُس شوخ کا چہر ہ شوخ گلابوں جیسا ہے 
 اور کان میں پہلی کے چندا سی بالی ہے 
٭٭٭



ہیں  اِسی بات پہ مسرور زمانے والے 
 ہم سے لے جائیں تمہیں دُور زمانے والے 
دیکھنا رُو بہ نمو پھر شجر امید کا ہے 
 شاخ سے جھاڑ نہ دیں بُور زمانے والے 
 دستبردار ہوں چاہت ہی سے خود اہلِ جنوں 
 یوں بھی کر دیتے ہیں مجبور زمانے والے 
ٹھوکروں سے نہ سہی ضربِ نگاہِ بد سے 
 آئنہ دل کا کریں چُور زمانے والے 
برق باغوں پہ گرے یا کوئی تارا ٹوٹے 
 کس نے دیکھے کبھی رنجور زمانے والے
٭٭٭

۔۔۔۔۔۔۔۔۔۔۔۔۔۔۔۔۔۔۔۔
مصنف کی اجازت سے، تشکر مصنف جن سے کتاب کی کمپوزنگ فائل کا حصول ہوا
ان پیج سے تبدیلی، پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com

