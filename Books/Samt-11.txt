

سمت

شمارہ۔ ۱۱، اپریل تا جون ۲۰۰۸ء

مجھے کہنا ہے کچھ اپنی زباں میں۔۔۔۔

اس بار بھی نیا سال ہم کو یہی کہنے پر مجبور کر گیا:
زمیں لوگوں سے خالی ہو رہی ہے 
یہ رنگِ آسماں دیکھا نہ جائے 
پہلے اردو کی پہلی خاتون مزاح نگار شفیقہ فرحت ۶/ جنوری کو رخصت ہو گئیں۔ پھر ۲۹ جنوری کو کلاسیکی رچاؤ کی غزل کے بانکے شاعر منظور ہاشمی نے ہمیں الوداع کہا۔ 
یہ سال حیدر آباد دکن کے چہیتے اور اردو کے مقبول شاعر مخدوم محی الدین کی صدی کا بھی ہے ۔ اس گوشے کا اگرچہ اعلان کر دیا گیا تھا لیکن اس کے باوجود ہم کو خاطر خواہ مواد دستیاب نہ ہو سکا۔ مخدوم کے اس تشنہ گوشے کے لئے ہم معذرت خواہ ہیں۔
مولانا آزاد کی پچاسویں برسی کے موقعے پر بھی ان کے بارے میں ہمارے اردو کے گوشے میں ایک وقیع مضمون شامل ہے ۔
امید ہے کہ یہ شمارہ آپ کو پسند آئے گا۔ اپنی رایوں اور مشوروں سے نوازتے رہیں۔
اعجاز عبید
 
حمد

پروفیسر محمد علی اثرؔ

یہ مرے جسم اور جاں تجھ سے 
آرزوؤں کا کہکشاں تجھ سے 
ہے نہایت عنایتیں تیری
فکر و دانش کا اک جہاں تجھ سے 
ٹوٹتی ساعتوں کے صحرا میں 
زندگانی کا ہر نشاں تجھ سے 
لا مکاں پر ترا تصرّف ہے 
اور سارے زماں مکاں تجھ سے 
رحم فرما زمین والوں پر
شش جہت، ہفت آسماں تجھ سے 
آدمیّت ہو پھر سے سر افراز
ابنِ آدم ہو ضو فشاں تجھ سے 
ہفت افلاک، ہفت ہی اشعار
ہے اثرؔ کا قلم رواں تجھ سے 


کچھ غیر مسلم شعراء کی نعتیہ غزلوں سے انتخاب

ہو شوق نہ کیوں نعتِ رسولِ دوسرا کا
مضموں ہو عیاں دل میں جو لولاک لما کا
ہے حامی و ممدوح مرا شافعِ عالمؐ
کیفی مجھے  اب خوف ہے  کیا روزِ جزا کا
برج موہن دتاتریہ کیفیؔ

سبق دنیا کو وحدت کا دیا حضرت محمدؐ نے 
دوئی کو دور ہر دل سے کیا حضرت محمدؐ نے 
سبق پاکیزگی اور نیکی کا دیا سب کو
بڑا احسان دنیا پر کیا حضرت محمدؐ نے 
پنڈت برج موہن لال زیبا امرتسری

مدحِ حسنِ مصطفیٰؐ ہے ایک بحرِ بے کراں 
اس کے ساحل تک کوئی شیریں بیاں پہنچا نہیں 
جگن ناتھ آنندؔ

رواں ہوں جانبِ کوئے محمدؐ
دکھا دے اے خدا روئے محمدؐ
ہیں عنبر بار گیسوئے محمدؐ
صبا لائی ہے خوشبوئے محمدؐ
سردار شیر سنگھ شمیمؔ

ہو کس سے بیاں منزلت و شانِ محمدؐ
ہے آپ خداوند ثنا خوانِ محمدؐ
پائیں گے اگر حکم تو محشر میں فرشتے 
آنکھوں سے بجا لائیں گے فرمانِ محمدؐ
پنڈت بِشن نارائن دُرؔ

گلزارِ محمد کیا کہنا، بازارِ مدینہ کیا کہنا
ایمان کے سکے چلتے ہیں ، فردوس کا سودا ہوتا ہے 
کرشن بہاری نورؔ

تو ہے محبوب خدا چاہنے والا تیرا
مرتبہ سارے رسولوں سے ہے بالا تیرا
آہ کر ہجرِ محمدؐ میں سنبھل کر اے دل
عرش کے پار نکل جائے گا نالہ تیرا
گرمیِ شوقِ تمنا ہے تو ہاں۔۔ بسم اللہ
جان بے تاب ہوا دفیس نکالا تیرا
پیارے لال رونقؔ

فرازِ عرش سے احمد سرِ فرشِ زمیں آئے 
مبارک اہلِ دنیا رحمت اللعالمیں آئے 
فرشتوں سے کہیں بڑھ کر ہے رتبہ ذاتِ انساں کا
جو کردارِ محمدؐ دیکھ لو، تم کو یقیں آئے 
///
ثنا خوانِ پیمبر، ذاکرِ آلِ پیمبر ہے 
خدا ہی جانتا ہے بندہ مومن ہے کہ کافر ہے 
پنڈت گوپی ناتھ امنؔ

قلم کو جب شرف حاصل ہوا نعتِ پیمبر کا
بنا ہر لفظ اک تعویذ خوفِ روزِ محشر کا
کہا خورشید نے یہ میرا حق ہے کیوں زمیں پائے 
لیا آغوش میں کرنوں نے سایہ جسمِ اطہر کا
گرسرن لال ادیبؔ لکھنوی

آدمیت کا غرض ساماں مہیا کر دیا
اک عرب نے آدمی کا بول بالا کر دیا
کہہ دیا لا تقنطو اخترؔ کسی نے کان میں 
اور دل کو سر بسر محوِ تمنا کر دیا
پنڈت ہری چند اخترؔ

کہہ حال دل کا شاہِ رسالت مآب سے 
ہو بے نیاز ذکر عذاب و ثواب سے 
کہتی ہے مجھ کو خلق خراباتیِ نبیؐ
اچھا کوئی خطاب نہیں اس خطاب سے 
بال مکند عرش ملسیانی

یہ سینہ اور یہ دل دوسرا معلوم ہوتا ہے 
کوئی پردوں میں دل کے آ چھپا، معلوم ہوتا ہے 
کنور مہندر سنگھ بیدی سحرؔ

عشقِ رسول باعثِ رحمت ہوا قرار
جنت بنا ہوا ہے مدینہ رسولؐ کا
مستِ مئے الست ہے گلزارِ دہلوی
بخشش کے واسطے ہے سہارا رسولؐ کا
پنڈت آنند موہن زتشی گلزار دہلوی

خدا کا دل میں جہاں احترام روشن ہے 
وہاں رسولِ خدا کا بھی نام روشن ہے 
لبوں پہ نعتِ محمدؐ کے جل اٹھے ہیں چراغ
دل و نظر کی فضائے تمام روشن ہے 
سیماب سلطان پوری
 
گوشہ
مخدوم محی الدین
(پ:1908 ، م:1969)
سابق آزاد ریاست حیدرآباد دکن کے انقلابی شاعر تھے ۔ آپ محیر العقل شاعرانہ تخیلات و جولانی طبع کے مالک تھے ۔ مارکسی سوشلسٹ خیالات کے تحت آپ نے ترقی پسند تحریک کی حمایت کی اور کمیونسٹ پارٹی کے زیر اثر نظام کی حکومت کے خلاف مسلح جدوجہد میں حصہ لیا۔
آپ کا شائع شدہ مشہور مجموعہ کلام "بساطِ رقص" ہے جس میں آپ کے پچھلے دو مجموعے ، "سرخ سویرا" اور "گُلِ تر" کی شاعری بھی شامل ہے ۔
مخدوم کے کلام کو اکثر ہندی/اردو فلموں میں فلمایا بھی گیا ہے ۔ لیکن ، 1997ء کی فلم "تمنا" میں مخدوم کی ایک نظم (شب کے جاگے ہوئے ) کا کھلے عام سرقہ کیا گیا اور اس کو ندا فاضلی کے نام سے پیش کیا گیا تھا۔ جس پر مخدوم کے اکلوتے فرزند نصرت محی الدین نے ، جو کہ خود بھی حیدرآباد کے معروف ترقی پسند تخلیق کار ہیں ، پروڈیوسر پوجا بھٹ ، ڈائرکٹر مہیش بھٹ اور نغمہ نگار ندا فاضلی پر مقدمہ دائر کر ڈالا۔

مخدوم صاحب: میری اپنی کچھ یادیں 
سید عرشی اختر

میرے والد اختر حسن صاحب1953ء کے اسمبلی انتخابات میں کمیونسٹ پارٹی کے قائم کردہ متحدہ محاذ سے کھڑے ہو کرایم ایل اے چنے گئے ۔ لیکن کسی وجہ سے الیکشن میں چنے جانے کے کوئی ایک سال بعد میرے والدین نیاولڈ ایم ایل اے کوارٹرس منتقل ہونے کا فیصلہ کیا۔ یہیں پر میں نے سب سے پہلے مخدوم صاحب کو دیکھا۔ اس وقت میری عمر کوئی چھ سال رہی ہوگی۔ لیکن بچپن کی یادداشت اچھی ہونے کی وجہ سے مجھ کو یہ زمانہ خوب یاد ہے ۔
اولڈ ایم ایل اے کوارٹرس کے کویلو کے بڑے مکانات جو پیچھے کے حصے میں تھے ۔ سامنے کے بنے ہوئے کواٹرز کے مقابلے میں زیادہ بڑے تھے ۔ ایک ہم لوگوں نے چنا تھا۔ ہمارے سامنے کے مکان میں کوئی کانگریسی منتخب امیدوار رہتے تھے ۔ جنہیں ہم KLصاحب کے نام سے جانتے تھے ۔ ان کے پیچھے کے مکان میں مخدوم صاحب اپنے اہل و عیال کے ساتھ منتقل ہوئے تھے ۔ ہم سے لگے ہوئے مکان میں بعد میں راج بہادر گوڑ آگئے تھے لیکن یہ مکان گویا ہمارے پچھواڑے کا تھا جس طرح مخدوم صاحب کا مکانKLصاحب کے مکان کے پچھواڑے میں پڑتا ہے ۔ یہ سب مکان ایک ہی وضع قطع کے تھے ۔ جن کی انگریزی کویلو کی چھتیں تھیں۔ ایک سامنے کا کمرہ جو ڈرائنگ روم کہلاتا تھا اور اس سے لگے دونوں طرف دو کمرے ۔ اس کے علاوہ ایک کچن‘ چھوٹی سی راہ داری اس سے لگا ایک چھوٹا سا برآمدہ اور باتھ روم صحن آپ اپنے سامنے والے سے آدھا بانٹ لیں۔ پیچھے کے برآمدے اور باتھ روم سے لگی ایک گلی سی جاتی تھی جس سے تمام دوسرے کواٹرز تک پہنچ ہو سکتی تھی۔اس گلی سے لگی اونچی دیوار تھی جہاں (Old MLA Quarters) کی حدود ختم ہوتی تھی لیکن سامنے کے حصے میں اچھا خاصہ کھلا میدان تھا جو ہمارے اور چھوٹے کواٹرز کے بیچ پڑتا تھا جسے سب ہی استعمال کر سکتے تھے ۔ یہ اور بات ہے کہ یہاں سوکھی کانٹوں دار گھانس پھیلی ہوتی اور یہ چھوٹا سا میدان کسی کے استعمال میں نہیں آتا۔
مخدوم صاحب کے بڑے لڑکے نصرت محی الدین مجھ سے دو تین سال بڑے ہی ہوں گے لیکن اور کوئی نہ ہونے کی صورت میں ظاہر ہے میرا دوستی کا ہاتھ ان ہی کی طرف بڑھا۔ پہلے تو میں انہیں مسرت‘ مسرت کہہ کر پکارتا رہا لیکن کچھ دن بعد مجھ کو پتہ چل گیا کہ ان کا نام نصرت ہے مسرت نہیں۔
مخدوم صاحب کو جب میں نے پہلی بار دیکھا تو بڑے سنجیدہ سے آدمی لگے ۔ لوگ کہتے ہیں ان کے کبھی بہت گھنے بال ہوا کرتے تھے لیکن میں نے ان کو جب دیکھا تو ان کے کافی بال جاچکے تھے اور وہ بقیہ بالوں کو پیچھے کی طرف کنگھی کر کے جمایا کرتے تھے ۔ سانولارنگ ‘ پستا ہوا سا چہرہ جس پر موٹے شیشے کی عینک اور بے حد سنجیدہ آنکھیں ‘ ماتھے پر بھنوؤوں کے بیچ ایک غور و فکر کی لکیر۔ مجھے یاد نہیں کہ ان کی آخری عمر تک اس چہرے میں کوئی خاص تبدیلی آئی ہو۔
یہ تو نہیں کہا جاسکتا کہ مخدوم صاحب ہمارے گھر اکثر آیا جایا کرتے تھے ۔ اس کی وجہ شاید یہ تھی کہ میرے والد سے تو ان کی ملاقات اسمبلی سشن کے دوران وہیں ہوجاتی ہوگی یا پھر کمیونسٹ پارٹی کی میٹنگوں میں ہوجایا کرتی ہوگی۔ اس سے ہٹ کر بھی شاید وہ اکثر دوروں پر جایا کرتے تھے اور کمیونسٹ پارٹی کے لیے اضلاع میں جاکر کام کرتے تھے ۔ کیوں کہ گھر کے نزدیک رہتے تھے اس لیے فرصت ملنے پر ہمارے گھر بھی آجاتے تھے ۔
ایک بار صبح صبح تشریف لائے بلا تکلف میری والدہ سے کہا ’’ ریاست چائے پیوں گا‘‘ چائے حاضر کر دی گئی پھر میرے والد سے اِدھر اُدھر کی باتیں کرنے لگے ۔ میں نے نئی نئی شطرنج کھیلنا سیکھی تھی اور یہ حقیقت ہے کہ آٹھ سال کی عمر میں بھی اتنا مشتاق ہوگیا تھا کہ بڑوں کو بھی ہرادیتا تھا۔ میں نے شطرنج لاکر ان کے سامنے رکھی اور کہا ’’ مخدوم صاحب مجھ سے شطرنج کھیلیے ‘‘کچھ دیر تو وہ یوں ہی بازی جمنے پر باتیں کرتے ہوئے کھیلتے رہے لیکن میرا کھیل دیکھ کر کچھ چونک گئے اور ذرا سوچ کر کھیلنا شروع کر دیا لیکن پھر میرے والد سے باتوں کا سلسلہ بھی جاری رکھا اور اس طرح باتیں کرتے کرتے ہی مجھ کو مات دے دی۔ میں جھنجلا گیا۔ اب تک کسی نے مجھ کو اس طرح نہیں ہرایا تھا۔ میں نے پھر کھیلنے کے لیے اصرار کیا تو نہیں مانے ۔ میں ضد کرنے لگا تو مجھ کو تنبیہ کی کہ اس طرح ضد کر کے نہیں کھیلنا چاہیے ۔ پھر کچھ دیر بعد اٹھ کر چلے گئے ۔
ایک بار رات میں کوئی دس بجے کے قریب گھر آئے اور ڈرائنگ روم میں بیٹھ کر میرے والدین سے باتیں کرنے لگے ۔ بات کرنے کے انداز میں ذراسی لغزش تھی۔ میری والدہ نے بھانپ لیا تو آہستہ سے میرے والد کی طرف اشارہ کر دیا کہ پیے ہوئے ہیں لیکن کیا مجال جو ذرا سی بھی کوئی مہمل بات کی ہو۔ کچھ دیر تک اِدھر اُدھر کی کچھ باتیں کر کے چلے گئے ۔
ایک اور بار اتوار یا کسی چھٹی کے دن گھر آئے اور کہا کہ میں بچوں کو آج سوئمنگ پول لے جاؤں گا۔ ان کے بڑے لڑکے نصرت مجھ کو اور میری بڑی بہن شاہینہ آپا کو لے کر اس زمانے کے ایک سوئمنگ پول لے گئے ۔ شائد یہ ہنومان ویایم شالہ کہلاتا تھا جہاں کسرت کے انتظام کے علاوہ اس سے منسلک ایک سوئمنگ پول تھا۔ بہت دیر تک ہم کو تیرنا سکھاتے رہے اور خود بھی تیرتے رہے ۔ گھر آئے تو ان کے کان میں پانی بھرگیا تھا اور وہ بند ہوگیا تھا بہت بعد میں انہوں نے ایک بار بتایا تھا کہ کان کو کھولنے کے لیے جو انہوں نے کاڑی سے کوشش کی تھی تو اس سے ان کی سماعت کو نقصان پہنچا۔
1956ء میں شاید آندھراپردیش بنانے کی تحریک چلی تھی۔ کمیونسٹ پارٹی نے اس تحریک کی حمایت کی تھی کیوں کہ ان لوگوں کا ماننا تھا کہ جاگیرداری نظام تو ختم ہوگیا لیکن اس کی چھاؤں تلنگانہ پر اب بھی باقی ہے اور غریب آدمی آج بھی اتنا ہی پسا ہوا ہے جتنا کہ نظام کے زمانے میں ہوا کرتا تھا لہٰذا تلنگانہ کی ترقی کے لیے یہ ضروری ہے کہ اسے آندھرا میں شامل کر کے ایک پورا آندھرا پردیش بنایا جائے ۔
اس زمانے میں حیدرآباد کا نقشہ بالکل دوسرا تھا۔ یعنی یہ کہ دیکھنے میں تو بڑا پرسکون لگتا تھا لیکن غریب بے انتہا غریب ہوا کرتے تھے ۔ اس لیے کہ جب روزگار کے مواقع ہی نہ ہوں تو پھر ترقی کیسی۔ مجھ کو یاد ہے کہ جب میں گھر سے نکل کر عالیہ پرائمری اسکول جایا کرتا تھا جو کہ نظام کالج کے مقابل تھا اور گھر سے مشکل سے دو کیلو میٹر کے فاصلے پر ہوگاتو راستے میں چند ہاتھ کے رکشا اور سائیکلیں ملتیں اور سڑک چلتے راہ رو آٹو رکشا میں چند ہاتھ کے رکشا اور موٹر سائیکل کی بات ہی مت کیجئے ۔ کبھی کبھی کسی رائیس زادے کی ایک آدھ کار بھی نظر آجاتی۔ ظاہر ہے ترقی اور روزگار کے لیے اس ماحول میں تبدیلی لانے کی بہت ضرورت تھی۔ پورے حیدرآباد بلکہ پورے تلنگانہ میں غریب اور متوسط طبقہ کے لیے روزگار کے مواقع بالکل نہیں تھے ۔
بہر حال جہاں تک مجھے یاد ہے کمیونسٹ پارٹی کی مدد ہی سے حکومت آندھرا بنانے میں کامیاب ہوئی۔ کمیونسٹ پارٹی کے کچھ حضرات بھی آندھرا بنانے کے خلاف تھے ‘ ووٹنگ بھی ہوئی تھی لیکن پھر بڑے لیڈر اس بات کو منوانے میں کامیاب ہوئے تھے کہ وقت کے ساتھ حالات کو مد نظر رکھتے ہوئے آندھراپردیش بنانے ہی میں زیادہ بہتری ہے ۔

***
انتخاب


آپ کی یاد آتی رہی رات بھر
چشمِ نم مسکراتی رہی رات بھر

رات بھر درد کی شمع جلتی رہی
غم کی لو تھرتھراتی رہی رات بھر

بانسری کی سریلی سہانی صدا
یاد بن بن کے آتی رہی رات بھر

یاد کے چاند دل میں اُترتے رہے 
چاندنی جگمگاتی رہی رات بھر

کوئی دیوانہ گلیوں میں پھرتا رہا
کوئی آواز آتی رہی رات بھر
***

عشق کے شعلے کو بھڑکاؤ کہ کچھ رات کٹے 
دل کے انگار کو دہکاؤ کہ کچھ رات کٹے 

ہجر میں ملنے شبِ ماہ کے غم آئے ہیں 
چارہ سازوں کو بھی بلواؤ کہ کچھ رات کٹے 

کوئی جلتا ہی نہیں ، کوئی پگھلتا ہی نہیں 
موم بن جاؤ ، پگھل جاؤ کہ کچھ رات کٹے 

چشم و رخسار کے اذکار کو جاری رکھو
پیار کے نغموں کو دہراؤ کہ کچھ رات کٹے 

آج ہو جانے دو ہر ایک کو بدمست و خراب
آج اک ایک کو پلواؤ کہ کچھ رات کٹے 

کوہِ غم اور گراں ، اور گراں ، اور گراں 
غم زد و تیشے کو چمکاؤ کہ کچھ رات کٹے 

***

پھر چھڑی رات ، بات پھولوں کی
رات ہے یا برات پھولوں کی

پھول کے ہار ، پھول کے گجرے 
شام پھولوں کی ، رات پھولوں کی

آپ کا ساتھ ، ساتھ پھولوں کا
آپ کی بات ، بات پھولوں کی

پھول کھلتے رہیں گے دنیا میں 
روز نکلے گی بات پھولوں کی

نظریں ملتی ہیں ، جام ملتے ہیں 
مل رہی ہے حیات پھولوں کی

یہ مہکتی ہوئی غزل مخدوم
جیسے صحرا میں رات پھولوں کی

***


نظم

رات بھر دیدۂ نمناک میں لہراتے رہے 
سانس کی طرح سے آپ آتے رہے ، جاتے رہے 

خوش تھے ہم اپنی تمناؤں کا خواب آئے گا
اپنا ارمان برافگندہ نقاب آئے گا

نظریں نیچی کئے شرمائے ہوئے آئے گا
کاکلیں چہرے پہ بکھرائے ہوئے آئے گا

آ گئی تھی دلِ مضطر میں شکیبائی سی
بج رہی تھی مرے غم خانے میں شہنائی سی

شب کے جاگے ہوئے تاروں کو بھی نیند آنے لگی
آپ کے آنے کی اک آس تھی اب جانے لگی

صبح نے سیج سے اٹھتے ہوئے لی انگڑائی
او صبا تو بھی جو آئی تو اکیلی آئی

میرے محبوب مری نیند اڑانے والے 
میرے مسجود مری روح پہ چھانے والے 

آ بھی جا تاکہ مرے سجدوں کا ارماں نکلے 
آ بھی جا تا ترے قدموں پہ مری جاں نکلے 
***

گوشہ منظور ہاشمی

کبھی کبھی تو وہ اتنی رسائی دیتا ہے 
کہ سوچتا ہے تو مجھ کو سنائی دیتا ہے 
وفات: ۲۹ جنوری ۲۰۰۸

خراج
اے دوست! 
راحت حسن
(منظور ہاشمی کی یاد میں۔تاریخِ وفات ۲۹ جنوری ۲۰۰۸)

کیا کریں گھر میں شبِ ہجر چراغاں ، اے دوست!
ہو گئے  تم تو کسی اور کے  مہماں ،اے دوست!
محفلیں  سرد ہیں ، دالان ہیں  خالی خالی
کر گئے تم تو سبھی شہر کو ویراں ، اے دوست!
چل دیے تم تو بہاروں  کا خزانہ لے  کر
ہو گئے  آن میں گلشن بھی بیاباں ، اے دوست!
آہ بھرتے  ہیں کبھی گریہ کناں  ہوتے  ہیں 
دوست، احباب ہیں اس درجہ پریشاں ، اے دوست!
کون اس دور میں  رکھتا ہے  جنوں  کی دولت
کس پہ ظاہر کریں اب چاکِ گریباں ، اے دوست!
تم نے  آباد کیا تھا یہ خرابہ دل کا
جیتے جی بھولنا تم کو نہیں آساں ، اے دوست!
’سخن آباد‘ کے  آگے  کا سفر جاری تھا
چل دیے پھر یہ کہاں بے سرو ساماں ، اے دوست!
تم سا مشفق جو میسّرہو تو کیسے  آخر
تم سا ملتا ہی نہیں کوئی بھی انساں ، اے دوست!
رونمائی تمہیں  منظور نہیں  تو راحتؔ
کیا کریں ہم بھی کسی نقش کا ارماں ، اے دوست!

Rahat Hasan
Prem Nishan, Dodhpur, ALIGARH-202002

انتخاب
فضائیں نغمہ پرور خلوتِ جاں شاد کرتے ہیں 
ہم اپنے خانۂ دل میں سخن آباد کرتے ہیں 
سخن آباد سے 


بدن کو زخم کریں خاک کو لبادہ کریں 
جنوں کی بھولی ہوئی رسم کا اعادہ کریں 

تمام اگلے زمانوں کو یہ اجازت ہے 
ہمارے عہدِ گذشتہ سے استفادہ کریں 

انہیں اگر مری وحشت کو آزمانا ہے 
زمیں کو سخت کریں دشت کو کشادہ کریں 

چلو لہو بھی چراغوں کی نذر کر دیں گے 
یہ شرط ہے کہ وہ پھر روشنی زیادہ کریں 

سنا ہے سچی ہو نیّت تو راہ کھلتی ہے 
چلو سفر نہ کریں کم سے کم ارادہ کریں 
***
بہت گمان اسے اپنے سرخ رو کا تھا
مگر یہ رنگ کسی اور کے لہو کا تھا

میں اس میں ڈوب گیا ہوں تو کیا تعجب ہے 
کہ ہر طرف مرے سیلاب رنگ و بو کا تھا

تمام حرف ونوا خرچ کر کے بیٹھ گئے 
ہمیں بھی شوق بہت اس سے گفتگو کا تھا

اِس آسمان سے میں ہار مان تو جاتا
مگر سوال زمیں کی بھی آبرو کا تھا

ہر ایک بوند کا دینا پڑا حساب مجھے 
کہ جاں پہ قرض تھا جتنا وہ سب لہو کا تھا
***

کوئے سخن میں لفظ تو جادو بن کر رہتے ہیں 
اور معانی پھول کی خوشبو بن کر رہتے ہیں 

نیند کی ساری پونجی کر کے تعبیروں کے نام
خواب ہماری آنکھ میں آنسو بن کر رہتے ہیں 

ذہن کے باغیچے میں رقصاں شعر وسخن کے پیکر 
دن کو تتلی رات کو جگنو بن کر رہتے ہیں 

دل کے کچھ ارمانوں کو یہ بھی معلوم نہیں 
جانے کس کے جوگ میں سادھو بن کر رہتے ہیں 

لطف و کرم کی آس میں اکثر اس کے دیوانے 
دشتِ طلب میں گھائل آہو بن کر رہتے ہیں 
***


نئے دنوں میں پُرانی یادیں ملا رہا ہوں 
جو پھول مرجھا گئے ہیں پھر سے کھلا رہا ہوں 
صدائیں جو دشتِ ہومیں آرام کر رہی تھیں 
خموشیوں کی دہائی دے کر جگا رہا ہوں 
اک اسم لوحِ وجود پر نقش ہو گیا ہے 
بس ایک صورت کے نور سے جگمگا رہا ہوں 
شعور کی منزلوں سے آگے نکل گیا کیا؟
یقین و وہم و گماں کی سرحد مٹا رہا ہوں 
چھپے ہوئے ہیں چمکتے موتی سے  چشمِ نم میں 
نہ جانے کس کے لئے یہ دولت بچا رہا ہوں 
تشکر: ماہنامہ سب رس، مارچ ۲۰۰۸ء


خواب کو صورت آنکھ کو منظر دیتے ہیں 
ہم لفظوں سے سوچ کو پیکر دیتے ہیں 
صوت صدا کی ایسی جوت جگاتے ہیں 
سنّاٹے کو بھی آہٹ کر دیتے ہیں 
اس امید پہ سن لے گا اک دن آخر
ہم اس کو آواز برابر دیتے ہیں 
تن ڈھکنے کو اس بستی کے موسم میں 
موم بدن کو دھوپ کی چادر دیتے ہیں 
جانے کتنی خاک اڑانی پڑتی ہے 
تب وحشت کو صحرا میں گھر دیتے ہیں 

***

***
آراء
پروفیسر مغنی تبسم
’’ منظور ہاشمی کی تازہ غزلوں نے چونکا دیا۔ لگا کہ اردو کی غزلیہ شاعری میں ایک نئی آواز ایمائی اظہار کے نئے تیور کے ساتھ ابھری ہے ان غزلوں میں مضامینِ نو کے انبار لگ گئے ہیں ‘‘۔ 
پروفیسر اسلوب احمد انصاری

’’ منظور ہاشمی کا سب سے بڑا امتیاز ان کی ندرتِ احساس ہے وہ اپنے تاثرات کو شعری زبان فراہم کرنے کے لئے جس حسن کارانہ سلیقے سے کام لیتے ہیں اور جس اعتدال اور خود ضبطی سے بھی وہ انہی کا حصہ ہے ۔ ان کی اپنی نجی کائنات کا زیر وبم گرد وپیش کی دنیا سے متصادم نہیں۔ ان کے یاں جذباتیت وفور اور تندی نہیں وہ توازن اور ٹھیراؤ ہے جو سمندر کے گہرے پانیوں میں مخفی رہتا ہے ۔‘‘
  پروفیسر نور الحسن نقوی

’’ منظور ہاشمی ہمارے عہد کی ایک معتبر اور منفرد آواز کا نام ہے ۔ ان کا مطالعہ وسیع اور مشاہدہ قوی ہے اس لئے وہ اپنی قلبی واردات کو نہایت فنکارانہ سلیقے سے پیش کرتے ہیں کسی بنے بنائے خارجی نظام کو قبول نہیں کرتے ۔ صرف اپنے حواس وادراک پر بھروسا کرتے ہیں۔‘‘ 

کلاسیکی غزل کا مثالی شاعر۔۔۔ بسمل سعیدی
محمد سرور علی افسر
ہندوستانی سورماؤں ، شہسواروں ، راجاؤں اور مہاراجاؤں کا مسکن راجستھان ، علوم وفنون ، شعر و شاعری اورارباب فکرونظر کی سرزمین ٹونک ہر اعتبار سے اپنی ایک نمایاں خصوصیت رکھتا ہے ۔ ’’ٹونک‘‘راجستھان کی ایک چھوٹی سی ریاست تھی۔ مگرمعنوی اعتبارسے گراں قدرتھی۔ اس ریاست نے مفتی عبداللہ ٹونکی، مفتی محمودالحسن، حافظ شیرانی، مولانا احمدعلی سیماب جیسے جید علماء اور اخترشیرانی، بسمل سعیدی اورمخمورسعیدی جسے نامی گرامی اردوزبان وادب کے شعراپیداکئے ۔ حقیقت پسندانہ نقظہ نظر سے ٹونک کی ریاست کاجائزہ لیاجائے تومعلوم ہوگاکہ جن ریاستوں نے پچھلی صدی میں علوم مشرقیہ کی ترقی وترویج میں حصہ لیا تھاان میں امتیازی شان ٹونک کوحاصل ہے ۔ ویسے بسمل سعیدی کے آباء واجداد دہلی کے رہنے والے تھے ۔ تحقیق کی روشنی میں ان کا شجرۂ نسب حضرت مخدوم جہانیاں جہاں گشت سے (۱۶)واسطوں سے مل جاتا ہے ۔ بسمل سعیدی کے والد محترم کانام حکیم سیدسعید احمدتھا۔ ان کی ولادت ۱۸۵۳ء؁ میں ٹونک میں ہوئی۔ اردو، فارسی اور عربی کے باکمال شاعر اورعالم تھے مگرایک باکمال طبیب کی حیثیت سے زیادہ مشہور ہوئے ۔ بسمل سعیدی نے ۱۹۰۱ء؁ میں یہیں پرآنکھیں کھولیں۔ بسمل سعیدی کے اجداد نے تحریک جہاد میں عملی طور پر حصہ لیا تھا۔ ۱۸۵۷ء؁ کی جنگ آزادی میں محض تماشائی بنے نہ رہے بلکہ ان کے ناناسید میرن جان بریلوی نے بھی غدر میں نمایاں حصہ لے کر کافی شہرت پائی مگرانگریزی حکومت نے انھیں سزا کے طورپر کالے پانی بھجوادیا۔ جب وہ رہاہو کر واپس آئے تواپنے ساتھ فکری آزادی، جذبہ جہاد اور اجتہاد پسندی کی روایت کولے کر آئے ۔ یہی روایت بسمل سعیدی کے ذہنی نشونما پراثرانداز ہوئے ۔ انھوں نے شعرمیں بھی وہی ولی اللہی طرزفکر اختیارکیا۔ اہل ٹونک کے نزدیک غالب کی بہ نسبت مومن خان مومن کی نازک خیالی، انتخاب الفاظ اورماہرانہ دروبست کو استادی کی دلیل اور فن کوکمال سمجھاجاتا تھا۔ اس لئے ٹونک کے شعراکے یہاں نازک خیالی، معنی آفرینی اور الفاظ کی ماہرانہ بندش اورزبان کی صحت ونفاست کے ساتھ لب ولہجہ کی شائستگی اورمتانت نظرآتی ہے ۔ بسمل نے اپنی شاعری کواپنی ذات میں محسوس کرلیا تھا۔ اس لئے ان کی آواز حسی تجربات کی روداد معلوم ہوتی ہے ۔ جیساکہ خودانھوں نے کہا ہے :
ہوگا تمہارا نام ہی عنوان ہر ورق
اوراق زندگی کو الٹ دیں کہیں سے ہم
بسمل سعیدی اپنے مجموعہ کلام کو ’’اوراق زندگی‘‘ سے تعبیر کرتے ہیں۔ ان کامجموعہ کلام ’’مشاہدات‘‘ کی بھرپور ترجمانی کرتا ہے ۔ بسمل سعیدی کی نمایاں خصوصیت یہ ہے کہ وہ اپنی شاعری کے لئے خام مواداپنی شخصیت کی جہتوں میں ڈھونڈنے کے عادی ہیں۔ خارجی موضوعات کوہضم کر کے اپنے احساسات کا جزوبنالینے میں اور پھر اسے شعرکے سانچے میں ڈھال لیتے ہیں۔ ۱۹۳۵ء؁ کا زمانہ ہے ۔ میکش اکبرآبادی کی نظرمیں ’’بسمل صاحب ایک شائستہ رنداور نہایت مہذب قلندر ہیں۔‘‘ فن شاعری، اندازبیان اورالفاظ پرانھیں پوری طرح قدرت حاصل ہے ۔ واردات وکیفیات کو وہ جس حسن وخوبی سے بیان کرتے ہیں کہ ان کے دل کی چوٹیں جگہ جگہ ابھرتی نظرآتی ہیں۔ ان کے علم ودانش کے مظاہر اوران کی قوت بیان ہرلفظ سے نمایاں ہے ۔ زبان وبیان کی صفائی اورفن کا رکھ رکھاؤ انھیں اپنے ہمعصر شعرامیں ممتاز بنادیتا ہے ۔ انھوں نے اپنے مجموعہ کلام میں ایسے گوہر آبدار بکھرے ہیں جس کی مثال ملنی مشکل ہے ۔ بسمل کی زندگی کاہرلمحہ غم واندوہ سے لبریز معلوم ہوتا ہے ۔ معلوم نہیں ان کے دامن سے کتنے غم، کتنی حسرتیں اورکتنی ناکام آرزوئیں لپٹی ہیں۔ وہ اپنی زبان سے تواس کا اظہارنہیں کرتے بس ایک لمبی آہ کھینچ کر اس کا اظہار کرتے ہیں۔ ایسا معلوم ہوتا ہے کہ محرومی، افسردگی اورناکامی کااحساس ان کی طبیعت کاایک جزوخاص بن چکا تھا۔ ایک مرتبہ انھوں نے اپنے اوپر ایک خواہش طاری کرلی جس کا پورا ہونابظاہر ناممکن تھا۔۔۔ دوشعر ملاحظہ فرمائے :
خدا سے تیرے سوا اور کچھ اگر مانگوں 
خدا کرے کہ مجھے بھیک بھی نصیب نہ ہو
اگر ہوا ہوں میں آلودۂ شباب کہیں 
ترے جمال کی پاکیزگی نصیب نہ ہو
بسمل سعیدی ایک وفاآشنامزاج کے حامل تھے ۔ دوستی اورمحبت میں ہرقسم کی قربانی دنیا اپنا ایمان سمجھتے تھے ۔ جس کوچاہتے ہیں خلوص دل سے چاہتے ہیں اوردوسروں سے بھی اسی طرح کا خلوص اور سلوک کی توقع رکھتے تھے ۔ لیکن جب یہ توقع مایوسی اور نامرادی میں بدل جاتی توان کے ذہن پر ایک چوٹ سی لگتی محسوس ہوتی ہے ۔ دل مجروح ہوجاتا ہے اورشدت غم سے مغلوب ہو کر ناامیدی، غم اورحزن وملال کے عمیق سمندرمیں دھنستے ہی چلے جاتے ہیں۔ آخرکار یہ کہنے پر مجبور ہوجاتے ہیں :
غیر ممکن بھی ہے ممکن مجھے معلوم نہ تھا
ایک دن آئے گا یہ دن مجھے معلوم نہ تھا
دشمنی کے لیے مخصوص ہے جو طرز عمل
دوستی میں بھی ہے ممکن مجھے معلوم نہ تھا
بسمل سعیدی میر کے لہجے کی گھلاوٹ اورگمبھیرتا، غالب کے تفکر اورمومن کی استادی کے قائل نظر آتے ہیں۔ وہیں حالی کی متانت اورسادگی کے دلدادہ معلوم ہوتے ہیں۔ ترقی پسندی اورجدید شاعری ان کے مزاج سے میل نہیں کھاتی۔ چونکہ ان کے نزدیک شاعری شخصی اظہار کانام ہے جس کی مثالیں ترقی پسندی شاعری میں بہت کم ملتی ہیں۔ بعض ترقی پسند شاعران کے نزدیک کافی بلند مرتبہ رکھتے ہیں۔ جیسے جاں نثار اختر اورعلی سردارجعفری وغیرہ۔
’’دل سوزی‘‘بسمل سعیدی کاایک خاص وصف ہے یہی وصف انھیں اپنے ہمعصر شعرامیں ایک شان امتیازی بخشتا ہے ۔ پیرانہ سالی میں جس المناک واقعہ نے ان کے دل ودماغ پر غم والم کی لکیریں کھینچ کرانھیں رنج وغم کا خوگربنادیا ہے وہ ان کی دخترنیک اختر ثریاسعیدی کاجھلس کر اس دار فانی سے رخصت ہوجانا ہے ۔ بیٹی کے غم میں خون کے آنسوان کے نوک قلم سے گرکر صفحہ قرطاس پر نقش ہوگئے ہیں۔ ملاحظہ فرمائیے :
اک کلی امید کی مرجھا کے یہ کہہ گئی
مجھ سے اب دیکھا نہیں جاتا سوئے گلستاں 
ویسے ان کی شاعری میں حزن وملال کے عناصر ابتداہی سے اپناجلوہ دکھارہے تھے لیکن ان کی بیٹی کے سانحے کے بعدان کے کلام میں غم واندوہ کی لے اورتیزہوگئی۔ ڈاکٹریوسف حسین خان کے خیال میں :
’’بسمل سعیدی موجودہ دورمیں اردوغزل کے مانے ہوئے استاد ہیں۔ ان کااندازبیان کلاسیکی روایات میں رچاہوا ہے ۔ زبان میں سادگی اور طرز ادا میں استادانہ پختگی ہے ۔‘‘
بسمل سعیدی مزاج کے اعتبارسے غزل کے شاعرہیں ویسے انھوں نے ہرصنف سخن میں طبع آزمائی کی ہے ۔ مگران کے تغزل کالب ولہجہ جگرمرادآبادی کے تغزل سے بڑی حدتک مماثلت رکھتا ہے ۔ ’’جذبہ‘‘ ان کے یہاں ایک معنوی پیکر کے روپ میں نظرآتا ہے اس طرح وہ خالص جذبے کے شاعرہیں :
محبت ہی ہزاروں مدعاؤں سے عبارت ہے 
محبت ہی مگر ہے بے نیاز مدعا رہنا
بسمل سعیدی دوسرے کلاسیکی شعراکی طرح عشق ومحبت کی نفسیات سے پوری طرح جانکاری رکھتے ہیں حسن وعشق کااحترام ان کے کلام میں نمایاں طورپر نظرآتا ہے ۔ ان کے کلام میں محبت کے موضوع پربعض ایسے اشعارملتے ہیں جو مدتوں ذہن وفکر سے محونہیں ہو سکتے ۔ ان کی شاعری میں لہجے کی نرمی اورنزاکت بھی ہے ۔ذاتی تجربوں کی وجہ سے واردات قلبی کابیان بھی ملتا ہے ۔ ا ن کے کلام میں جذبہ اورتخیل ایک دوسرے سے باہم اس طرح مربوط ہوگئے ہیں کہ دوئی کااحساس تک نہیں ہوتا۔ اس تعلق سے ایک شعرملاحظہ فرمائیے :
ہمیں ان کی طرح منظور خود بینی نہیں ، ورنہ
محبت حسن سے بڑھ کر حسین ہے اپنی فطرت میں 
احساس کی گرمی اوراس کی دھیمی آنچ اورجذبے کی شدت نے ان کے اشعارمیں پانی کی سی روانی پیدا کر دی ہے ان کے کلام کے مطالعے سے بعض اوقات ایک طرح کا’’قول محال والا لطف‘‘ آجاتا ہے اورکبھی حسن تعلیل کی جھلک اپناجلوہ دکھاجاتی ہے ۔ کس طرح حسن تعلیل کواستعمال کیا ہے ملاحظہ فرمائیے :
رہ رو راہ محبت کون سی منزل میں ہے 
دل ہے بیزار محبت اورمحبت دل میں ہے 
ان کے بعض اشعارمیں جذبے اوراحساس کی تہہ داری ملتی ہے توکہیں واردات قلبی کی ترجمانی ہوتی ہے اورکہیں غرض تمنا کاوہ عالم، جس کے بعد اورکوئی عالم گویارہتاہی نہیں۔ اس طرح لطف زبان اورحسن بیان کی وجہ سے موسیقی اورنغمگی کاسماں بندھ جاتا ہے ۔ بندشوں کی چستی سے ان کے اشعارمیں روانی اورجھنکار کی لہریں رقصاں محسوس ہوتی ہیں۔ڈاکٹرعنوان چشتی کے الفاظ میں :
’’بسمل سعیدی اردوکے ان شاعروں میں ہیں جو گذشتہ پچاس پچپن برس سے اردو، شاعری کے شیش محل میں اپنے فکروفن سے اجالاکر رہے ہیں ، انھوں نے یوں توہرصنف سخن میں طبع آزمائی کی ہے لیکن ان کے جوہر طبع کے پھول بطورخاص غزل کے میدان میں کھلتے ہیں۔‘‘
ان کی شاعری میں لفظ’’محبت‘‘ ایک نمایاں اہمیت کاحامل ہے ان کے یہاں یہ نقطہ اپنی پوری جمالیات کے ساتھ دوسطحوں پرنمودار ہوتا ہے ایک سطح توخالص جذباتی وجمالیاتی ہے جہاں یہ لفظ حسن وعشق کی داخلی کیفیات اوراس کے ارتباطی تاثرات کی غمازی کرتا ہے تودوسری سطح پرایک نئی فکری معنویت کے ساتھ ابھرتا ہے ۔ جہاں انھوں نے خاص طورپر جمالیات کوپیش نظر رکھ کر محبوب کے سراپاکی نقش گری کی ہے وہاں ان کے لہجے میں موسیقیت، ترنم اورغنائیت کے ساتھ ایک مدھم سی رجائی چاندنی بھی پھیل گئی ہے ۔ انھوں نے تغزل کی حنابندی، زبان واسلوب کی سطح پر کر کے غزل کی آبروکی ایک استحکام بخشا ہے ۔ ڈاکٹر نورالحسن انصاری کے خیال میں :
’’بسمل کے نزدیک عشق ایک انجانی کیفیت کانام ہے جوروح کوملکوتی رفعت اورفردوسی لطافت بخشی ہے اس میں عظمت کا بے پناہ آہنگ۔ خودی کابے کنارنغمہ اوررفعت کی بے قید وبند لہر ہے اس کی کیفیات غیرفانی اور اس کی حسیات ابدیت اورازلیت سے ہم آغوش ہیں۔‘‘
بسمل کی امتیازی شان یہ ہے کہ وہ نہ روتے ہیں نہ ہی اس کا تذکرہ کرتے ہیں بلکہ خاموشی کے ساتھ ہزار ہا آہ وبکا کواپنے سینے میں دفن کرلیتے ہیں۔ ایسامعلوم ہوتا ہے جیسے ساری کائنات کسی بے چارگی کی منزل پرآکررک گئی ہے اوریوں گویاہیں :
اب یوں گذر رہی ہے محبت میں زندگی
جیسے اندھیری رات میں دریا رواں ہے 
کسی سے تو کسی کی موت ہی دیکھی نہیں جاتی
مگر مجھ سے تو میری زندگی دیکھی نہیں جاتی
بسمل جلا کے شمع تمنا تمام دن
بیٹھا ہوا ہوں رات اندھیری گذارنے 
یونان کے عظیم مفکر ارسطونے اپنی Poetics  میں طربیہ کی بہ نسبت المیہ پراسی لئے زور دیا ہے کہ المیہ شاہکار عمیق جذبات کاترجمان اوربلند خیالات کاعکاس ہوتا ہے اوراسی وجہ سے دنیا کے عظیم شہ پاروں کاموضوع بھی زیادہ ترالمیہ ہے ۔‘‘انسان کے جوہرغم کی آگ میں تپ کر عشق کی آنچ سے ہم آغوش ہو کر نامساعد حالات میں کشمکش حیات کے بعد کھلتے ہیں۔ ملاحظہ کیجئے کہ بسمل سعیدی نے حالات کے ہاتھوں مجبوراورانقلابات کے شکنجوں میں جکڑے رہنے کے باوجود اپنی ’’خودداری‘‘ کومجروح ہونے نہیں دیا۔ ملاحظہ فرمائیے :
کھا رہا ہوں ٹھوکریں لیکن
ٹھوکروں میں ہے سر زمانے کا
خود جس قدر بلند ہیں اپنی نگاہ میں 
اتنے نہ گر سکیں گے تمہاری نظر سے ہم
عشق اورغم کے یہی وہ لمحات ہیں جوزندگی کوزماں ومکاں کی قیودسے بے نیاز کر کے اسے ابدیت اور آفاقیت سے ہمکنار کر دیتے ہیں۔ بسمل کی زندگی کامطالعہ کیاجائے تومعلوم ہوگاکہ وہ ذہنی کرب اور روحانی اضطراب کی ہرمنزل سے گذرے ہیں جس کے نتیجے میں ان کی شاعری میں ایک نکھار پیداہوا ہے جس نے انھیں گداز قلب اورسوز دل کی نعمتوں سے سرفراز کیا ہے تب ہی توان کی شاعری کسی طلسمی گنبدمیں نہیں بلکہ آفاق کے مرمریں گنبد میں گونج رہی ہے ۔ مخمورسعیدی کے الفاظ میں :
’’میں نے ان کے پاس سرعبدالقادر مرحوم، حفیظ جالندھری، جوش ملیح آبادی، جگرمرادآبادی، نیاز فتح پوری، ڈاکٹر تاثیر، پطرس بخاری، ملک مجید، عبدالمجیدسالک، ماہرالقادری اوردوسرے بہت سے حضرات کے طول طویل خط دیکھے ہیں۔ جن میں ان کے شاعرانہ مرتبہ کاکھلے دل سے اعتراف کیاگیا ہے ۔‘‘
لیکن بسمل نے کبھی ان خطوط کواپنے لئے نام ونمود کے طورپراستعمال نہیں کیا۔ یہی ان کی متانت اور سنجیدگی ہے ۔ جوانھیں کلاسیکل شعراکی صف میں کھڑاکر کے وہ عزت اورعظمت بخشتی ہے جوایک مدت دراز تک نئی نسل ان کے شعری حسن سے استفادہ کرتی رہے گی۔

***
دکنی قصائد میں نعت گوئی
رحمت یوسف زئی
  یہ تو سب جانتے ہیں کہ قصیدہ عربی صنفِ سخن ہے اور فارسی کے راستے سے اردو میں داخل ہوئی۔ فرق صرف یہ ہے کہ عربی شعراء نے صرف قافیے پر اکتفا کیا جب کہ فارسی شعراء نے عربی شعراء کی اتباع میں مقفیٰ قصیدے لکھنے کے علاوہ اس میں ردیف شامل کر کے بھی قصائد لکھے ۔ اردو کے شاعروں نے بھی اسی طریقے کو اپنایا۔
  ابتدائی عربی شاعری میں قصیدے ہی کا سانچہ استعمال کیا جاتا تھا اور اس میں ہر طرح کے موضوعات باندھے جاتے تھے لیکن بعد میں مدحیہ مضامین بھی باندھے جانے لگے اورانعام و اکرام کے لیے رئیسوں کی مدح میں قصیدے لکھے گئے ۔پھر جب فارسی میں قصائد لکھے گئے تو ان کا مقصد بھی امراء کی مدح کر کے ان سے انعام و اکرام حاصل کرنا تھا۔ اس طرح قصیدہ مدح سرائی کے لیے مخصوص ہو گیا۔ کبھی یہ بھی ہوا کہ شعراء نے اپنے دل کی بھڑاس نکالنے کے لیے ہجو لکھی اور قصیدے کے سانچے کو ہی وسیلہ بنایا۔ چناں چہ قصیدے میں مدحیہ اور ہجویہ دونوں طرح کے مضامین باندھے گئے ۔ ویسے عام طور پر قصیدے کا اطلاق مدح پر ہی ہوتا ہے جو ہمارے روزمرہ میں بھی داخل ہے ۔زندہ افراد کے علاوہ اہم شخصیتوں خصوصاً حضور نبی کریم ؐ اور دیگر بزرگانِ دین کی مدح میں قصائد لکھے گئے ۔
  کئی دوسری اصناف کی طرح اردو قصیدہ نگاری کا آغاز دکن سے ہوتا ہے ۔
نصیر الدین ہاشمی نے محمد شاہ بہمنی کے دورکے شاعر مشتاق اور لطفی کا ذکر کیا ہے اور ان دونوں کے قصائد کے نمونے بھی دئیے ہیں۔ لیکن یہ قصائد نعتیہ نہیں ہیں اور نہ ہی ان میں کوئی نعتیہ شعر ہے ۔چونکہ اس مضمون کا موضوع نعت سے متعلق ہے اس لیے ان شعرا کے قصائد سے مثالیں پیش کرنے سے گریز کیا گیا ہے ۔
  عادل شاہی سلطنت کا بادشاہ علی عادل شاہ شاعری سے گہرا شغف رکھتا تھا اور شاہی تخلص کرتا تھا۔ ڈاکٹر زینت ساجدہ نے کلیات شاہی کے عنوان سے اس کا کلام مرتب کر کے شائع کر دیا ہے ۔ اس کلیات میں چھ قصیدے ہیں جن میں سے ایک قصیدہ نبی کریم ؐ کی مدح میں ہے ۔ اس قصیدے کا مطلع یہ ہے 
دیکھو نوروز چنچل یو بہارستاں دکھایا ہے 
بَرک بِن پُھل و پھولاں تیں پون کے ہتھ کھلایا ہے 
شاہی نے تشبیب میں بیس شعر کہے ہیں اور اس کے بعد گریز یوں ہے 
گلابی پھول پر دعویٰ لگیا کرنے سمن سینتی
کھیا مالی نہ کر دعویٰ بڑا وو ناؤں پایا ہے 
وو بولیا باغ مالی سوں بڑا ہے ناؤں سو کس کا
کھیا وہ اسم احمد ا کا جنے دیں اَپ نپایا ہے 
محمد شاہ مرسل کا لگیا جب نعت کہنے میں 
میٹھائی پاکے کے من میرا یو مضموں چن کے لیایا ہے 
  اور اب یہاں سے مدحِرسول ؐ کا آغاز ہوتا ہے ۔ مدح کے دو شعر ملاحظہ ہوں 
محمد سا نہیں پیدا کیا کرتار تِر جگ میں 
اوسی کے عشق تے سونسار تِر جگ کا بھرایا ہے 
شریعت ہور حقیقت کا عنایت سب کیا سائیں 
بڑا رتبہ دے عالم میں کرم اپنا جتایا ہے 
  اس قصیدے کے آخری تین شعر یہ ہیں 
لکھیا ہوں نعت یو سارا طبع مجھ روشنی پانے 
رسن کوں کاں اچھے طاقت تْہیں حق کا سرایا ہے 
مضامیں کے بھریا موتی چتر پُن کے لے چو سیتے 
قصیدیاں میں مرصع کر قصیدہ یو بنایا ہے 
تمارے عشق کا نس دن دندھا دل میں دھریا شاہی
چرن تل سیس لا اپنا دعا منگنے کو دھایا ہے 
  قطب شاہی دور میں جو قصائد لکھے گیے ان کے بارے میں نصیر الدین ہاشمی لکھتے ہیں 
’قصائد اپنی شوکت لفظی ‘ طمطراق اور تحیل کی بلند پروازی کے لحاظ سے تعریف و ستائش کے مستحق ہیں ‘
(دکن میں اردو۔ ص 80)
فیروز قطب شاہی دور کا ایک اہم شاعر گزرا ہے جس کی شاعرانہ صلاحیتوں کا وجہی اور ابن نشاطی نے کیا ہے ۔ لیکن اس کا کوئی قصیدہ نہ مل سکا۔ اور نہ ہی محمود ملا خیالی وجہی وغیرہ کے قصائد دستیاب ہو سکے ۔ مگر یہ ضرور کہا جاسکتا ہے کہ ان شاعروں نے قصائد یقینا لکھے ہیں۔ اس بات کی تصدیق پروفیسر سیدہ جعفرکی تحریر سے بھی ہوتی ہے وہ لکھتی ہیں 
’’ دکن میں بیجاپور کے عادل شاہی حکمرانوں اور گول کنڈے کے قطب شاہی سلاطین نے دوسری اصنافِ سخن کے ساتھ قصیدہ نگاری کی بھی حوصلہ افزائی کی اور ان کی قدردانی اور سرپرستی نے اس صنف کو پروان چڑھایا۔‘‘
(دکنی ادب میں قصیدے کی روایت۔ ص 44)
  محمد قلی قطب شاہ اردو کا پہلا صاحبِ دیوان شاعر تسلیم کیا جاتا ہے ۔ اس نے قصائد بھی لکھے ہیں جو اس کے کلیات میں شامل ہیں۔ عید میلاد النبی پر محمد قلی قطب شاہ کے قصیدے کا مطلع یوں ہے :
نبی مولود لیایا ہے خبر سر تھے خوشی کا
سدا صلواۃ بھیجو سب محمد ہور علی کا
بڑای ہے بہوت اس دیس کوں عیداں میں سارے 
سعادت میں سعادت ہے سعادت اس گھڑی کا
سو ساعت کی سعادت میں دعا منگے جو کوئی
لکھیں بخشیش کا خط اس پیشانی پر جلی کا
نبی مولود ہے دیباچہ سب مولود میانے 
سو ہے نوروز عیداں میں انند یے سروری کا
  کلیات محمد قلی قطب شاہ مرتبہ ڈاکٹر سیدہ جعفر میں اس قصیدے کاعنوان ’عید میلادالنبی‘ دیا گیا ہے ۔ (ص 711)۔ لیکن یہ قصیدہ بیک وقت نعت بھی ہے اور منقبت بھی‘ کیوں کہ اس کے زیادہ تر اشعار میں سرکارِ دوعالم ؐ کی مدح کے ساتھ حضرت علی کرم اللہ وجہ‘ کی مدح بھی ملتی ہے ۔ اس کی وجہ یہ ہے کہ محمد قلی قطب شاہ اثنائے عشری عقائد کا پیرو تھا۔کلیات میں ’بعثت نبی صلی اللہ علیہ و سلم‘ کے عنوان سے ایک قصیدے کے صرف دو شعر درج کیے گئے ہیں اور نیچے نوٹ دیا گیا ہے کہ اس کے بعد کے صفحات موجود نہیں ہیں۔ وہ دو اشعار یہ ہیں :
حضرت نبی پیغمبری حق تھے سو اس دن پائے ہیں 
جبرئیل کھن تھے مصطفی کن وحی لے کر آئے ہیں 
سارے نبیاں پر سروری دیتا خدا حضرت کوں تو
قدرت تھے چتّرہوئے کر سر پر ابھالاں چھائے ہیں 
  محمد قلی کے قصیدوں میں تشبیب اور گریز نہیں ملتے ۔ اس نے صرف مدح اور دعا لکھی ہے ۔
  ان نعتیہ قصائد کے علاوہ محمد قلی نے نعتیں بھی لکھی ہیں۔ کلیات محمد قلی قطب شاہ مرتبہ ڈاکٹر سیدہ جعفر میں پانچ نعتیں ملتی ہیں جن کے مطلعے پیش ہیں۔
تج مکھ اٰجت کی جوت تھے عالم دٖیپن ہارا ہوا
تج دین تھے اسلام لے مومن جگت سارا ہوا
اسم محمد تھے اہے جگ میں سو خاقانی مجھے 
بندہ نبی کا جم رہے سُہتی ہے سلطانی مجھے 
چاند سورج روشنی پایا تمارے نور تھے 
آب کوثر کوں شرف تھڈی کے پانی پور تھے 
دیا بندہ کوں حق نبی کا خطاب
حکم دے دیا نور جوں ماہتاب
خدا منج مہر سوں اٰپی نبی صدقے کیا رافع
منجے تختِ سلِماں جوں وہی آپی دیا رافع
  ان میں سے تیسری نعت کے تین اشعارڈاکٹرثمینہ شوکت نے اپنے مضمون ’دکھنی قصائد‘(مشمولہ مجلہ عثمانیہ 1963-64دکنی ادب نمبر) میں درج کیے ہیں۔ متن کی غلطیوں سے قطع نظر یہ اشتباہ ہوتا ہے کہ یہ اشعار بھی صنفِ قصیدہ سے تعلق رکھتے ہیں جب کہ ڈاکٹر سیدہ جعفر نے انھیں نعت کے زمرے میں رکھا ہے اور یہی درست ہے ۔ قصیدے کی بظاہر خصوصیت یہ ہے کہ اس کے ہر شعر میں مطلع کے قوافی کی پابندی کی جاتی ہے ۔ غزل کی ہیت بھی یہی ہے لیکن غزل کا ہر شعر ایک مکمل اکائی کی حیثیت رکھتا ہے ۔ قصیدے کی سب سے اہم شرط مدح ہے اور مدح تک پہنچنے کے لیے شاعرتشبیب اور گریزکی راہ اختیار کرتا ہے ۔
اس مضمون کا اختتام ہم ولی کے نعتیہ قصیدے پر کرتے ہیں۔ اس قصیدے کا آغاز حمدِباری سے ہوتا ہے جس کا مطلع یوں ہے 
عشق میں لازم ہے اول ذات کوں فانی کرے 
ہو فنا فی اللہ دائم یاد یزدانی کرے 
چودہ حمدیہ اشعار کے بعد نعت کے اشعار یوں ہیں :
زندگی پاوے ابد کی جگ منیں ووخضرِ وقت
جو اپس کوں فدویء محبوبِ سبحانی کرے 
یا محمد دو جہاں کی عید ہے تجھ ذات سوں 
خلق کوں لازم ہے جیو کوں تجھ پہ قربانی کرے 
وہ اچھے آزاد جو بازار میں تجھ حسن کے 
بندگی میں آپ کوں جیوں ماہِ کنعانی کرے 
زیّنُوْ اِ لْحَانَکَمْ کا گر سنے داود ناد
ہووے خوش دربار پر تیرے خوش الحانی کرے 
نوح تجھ رحمت کی کشتی باج کیئں پاوے نہ تھاہ
تجھ غضب کا گر سمندر جوشِ طوفانی کرے 
رتبۂ عالی میں دیکھے حق نزیک اپنا کلام
گر کلیم اللہ آ تیری ثنا خوانی کرے 
جسم کوں سٹ روح سوں آوے بہت مشتاق ہو
گر تری امت خلیل اللہ کی مہمانی کرے 
تب مسیحا فقر کے خط کو سکھے گا تجھ نزیک
مشق کرنے فقر کی جب لوح پیشانی کرے 
جس مکاں میں ہے تمھاری فکرِ روشن جلوہ گر
عقل اول آکے وھاں اقرارِ نادانی کرے 
حکمتاں کی سب کتاباں دھو سٹے یک بارگی
گر فلاطوں تجھ دبستاں میں سبق خوانی کرے 
تجھ قدم پر جو اپس کا سیس راکھے جیوں سُرج
وہ قیامت لگ اپس چہرے کو ں نورانی کرے 
کیا ملک کیا انس و جن یوجگ میں کس کوں ہے سکت
خط بنا تجھ مکھ کے جو تفسیرِ قرآنی کرے 
دیکھ طوبیٰ قد ترا جنبش میں آوے شوق سوں 
جب گلستانِ ارم کی تو خرامانی کرے 
عارفاں بولیں گے جان و دل سوں لاکھوں آفریں 
جب ولی تیری مدح میں گوہر افشانی کرے 
  درج بالا قصیدہ مکمل طور پر نعتیہ ہے ۔ اس کے علاوہ ولی کے کلیات میں ایک اور قصیدہ ملتا ہے جس کا عنوان ہے  ’ در حمد و نعت و منقبت و موعظت ‘۔ جیسا کہ نام سے ظاہر ہے ، اس قصیدے میں حمد باری کے بعد نعتِ محمدؐ اور پھر منقبت خلفائے راشدین و امام حسن و امام حسین ہے ۔ آخر میں دنیا کے بارے میں تفصیلی اور نصیحت سے معمور بیان ہے ۔ یہاں صرف نعت کے اشعار درج کیے جارہے ہیں۔
بعد حمدِ خدا ے بے ہمتا
یاد کر نعتِ سیدِ مرسل
جس کی ہمت کی ہے ترازو میں 
دو جہاں مثلِ دانۂ خردل
اس کی مجلس میں آہوا ہے کھڑا
صفِ آخرمیں جوہر ِاول
گر ہو وو آفتاب گرمِ عتاب
ٓآسماں جائیں مثلِ موم پگھل
دیکھ اس کے جلال و عظمت کوں 
بادشاہاں کا دنگ ہے دنگل
گر کرے بحر پر غضب کی نظر
ماہیاں جائیں جل کے بھیتر جل
اْس فصاحت اگے دِسے مج کوں 
نطقِ سحباں عبارتِ مہمل
کاملاں سوں سنا ہوں یہ نکتہ
عشق اس کا ہے ہادی ِاکمل
نام اس کا ہے حرزِ ہر مومن
یاد اس کی ہے واقعِ کلول
دیکھ اس زلف و مکھ کوں بے جا ہے 
بحر و بر میں عنبر و صندل
ان اشعار میں جو صنعتیں ہیں ان میں سے چند کی طرف اشارہ کیا جارہا ہے ۔ تیسرے شعر میں اول اور آخر استعمال ہوا ہے جو صنعتِ تضاد ہے ۔ پانچویں شعر میں دنگ اور دنگل آیا ہے ۔ یہ تجنیسِ مطرف زائد الآخر ہے ۔چھٹے شعر میں جل دومرتبہ الگ الگ معنوں میں استعمال کیا گیا ہے ۔ یہ تجنیسِ تام مستوفی ہے ۔
  ولی کے ان دو قصائد میں ایک بات بری طرح کھٹکتی ہے اور وہ یہ ہے کہ ولی نے حضور نبی کریم ؐ کے عتاب اور غضب کا بھی ذکر کیا ہے جب کہ حضورؐ کی ذاتِ بابرکات رحمت اللعالمین تھی۔

***
ادبی رسائل اوران میں حمدونعت کی اشاعت میں اولیت کامسئلہ
ڈاکٹراسلم حنیف
  حمدونعت دیگرادبی اصناف شعری کی طرح باقاعدہ فنی جواز رکھتی ہیں۔ ان اصناف کاتعلق مذہبی جذبات سے بھی ہے ۔ انفرادی تصورات واحساس سے بھی اورہیئت وفن کے اصولوں سے بھی اور چونکہ اللہ اور اس کے آخری رسول ﷺکی ذات کے تعلق سے یہ اصناف، دیگراصناف کے مقابل غیرمعمولی وعظمت کی حامل ہوتی ہیں اس لئے خالص ادبی رسائل وجرائد یاادبی وشعری دوادین کی اشاعت کے وقت انہیں سب سے پہلے شائع کیاجانااردوکی تہذیب وروایت کاحصہ رہا ہے لیکن نامی انصاری اس روایت سے متفق نظرنہیں آتے اس لئے وہ اپنے ایک مکتوب (مطبوعہ ’’مباحثہ‘‘ پٹنہ شمارہ فروری مارچ ۲۰۰۲ء) میں ان کی اشاعت میں اولیت کے مسئلہ پرگہراطنز کرتے ہوئے تحریر فرماتے ہیں :
’’اردوایک سیکولرزبان ہے ۔۔۔ خالص ادبی رسائل میں حمدونعت کی پیوند کاری ٹھیک وہی صورت حال پیش کرتی ہے جوہمارے سیکولر ہندوستان میں کسی عمارت کاسنگ بنیادرکھتے وقت ’’بھومی پوجن‘‘ کی صورت میں اور عمارت کاافتتاح کرتے وقت ’’ناریل پھوڑنے ‘‘ کی صورت میں نظر آتی ہے ۔۔۔ علامہ اقبال کاکوئی مجموعہ نعت سے شروع نہیں ہوتا۔‘‘
یہ ہیں نامی انصاری کے وہ تصورات جوحمدونعت کی اشاعت میں اہمیت ہی سے ان کی منافرت کے مظہرنہیں بلکہ بھونڈی تشبیہات اورلہجے کے تیکھے پن کے پس پردہ ان اصناف کے ادبی تقدس پر بھی سوالیہ نشان قائم کرتے ہیں ان کے خیالات کے مطالعے سے اندازہ ہوتا ہے کہ وہ زبان، ادب اور اصناف سے ثقافت کے گہرے تعلقات کویاتوشعوری طورپرنظر اندازکر رہے ہیں یاپھر عدم آگہی کی بناپر اس لئے ضروری ہے کہ اجمالی طورپر اس سلسلے میں سنجیدگی کے ساتھ گفتگو کی جائے ۔
ہرزبان کی جڑیں اس کے تہہ درتہہ ثقافتی رقبے میں پیوست ہوتی ہیں۔ زمانے کے تغیرات، ثقافت کی نئی نئی سطحوں کوپیداضرورکرتے ہیں لیکن ہرمتاثرہ سطح کارشتہ زیریں سطحوں سے کہیں نہ کہیں مربوط اورمنسلک رہتا ہے ۔ ثقافتی مظاہر کامذہبی حصہ بڑی حدتک خارجی تبدیلیوں کوخود میں جذب کرنے سے قاصر رہتا ہے ۔ اس لئے عقائد، رسم ورواج، اندازفکراورمذہب کی مخصوص اصطلاحات میں معنوی ردوبدل کے امکانات موجودنہیں ہوتے یامعمولی سی تبدیلیاں ہی ظہور میں آتی ہیں۔ مذہبی مظہر کے علاوہ سیاسی، تہذیبی اورطرز حیات وفکر کے علاوہ تمدنی اورلسانی سطح پر جوغیرمحسوس کن تغیرات پیداہوتے ہیں ان کے اثرات ادب پربھی پڑتے ہیں چنانچہ بیشتر اصناف سخن آہستہ آہستہ وقت کے ساتھ پائمال ہوجاتی ہیں یانئے ہیتئی یاموضوعاتی پیراہن بدل کر مائل بہ سفر رہتی ہیں یاوقت کے تقاضے نئی اصناف یانئی تخلیقی ہیئتوں /یاقدیم اصناف یاہیئتوں کے رواج کا نیاراستہ کشادہ کر دیتے ہیں۔ کسی زبان کاتخلیقی آہنگ اگرہمہ جہت اورتغیر پذیر ہوتا ہے تویہ زبان سے وابستہ ہونے اوراپنے بھرپور ادبی جواز کی بناء پر ہمیشہ زندہ رہنے کی صلاحیتیں بھی رکھتی ہے ۔۔۔ اردو ادب میں حمدونعت ایسی ہی اصناف سخن ہیں جن کاتعلق ایک طرف مذہبی عقائد سے ہے تودوسری جانب ان کی اپنی منفرد ادبی حیثیت بھی ہے ۔
حمدکاتعلق خالق کائنات کی مدحت وتوصیف سے ہے ۔ چونکہ قرآن حکیم کی سورہ الحمد میں اللہ نے اپنی تعریف کے طریقے کوواضح کیا ہے کہ پہلے بندہ خالق دوعالم کے حضوراس کی ذات وصفات کا اقرار کرے پھرعبادت اورمددکے لئے صرف محض اسی کی ذات عظیم کے مختص ہونے کااعلان کرے اس کے بعد اسی سیدھی راہ پرقائم رہنے کی دعاکرے جس پرنوع انسانی کی انعام یافتہ ہستیاں (یعنی صرف رسل وانبیاء، جن کے ہادی انعم ہونے کی گواہی خوداللہ نے رقم فرمادی ہے ۔) چلی ہیں اور ایسے گمراہ لوگوں کی راہ پرنہ چلنے کی استدعابھی کرے جوموجب عقاب بنی ہیں۔ بحیثیت صنف سخن شعراء نے ان تمام موضوعات کوحمد میں بروئے کار لانے کے ساتھ مزید موضوعات کوبھی جگہ دی مثلاً انبیاء کے واقعات، توحید کانقطہ نظر، مقصد پیدائش وحیات تعلیمات قرآن اپنے اشرف المخلوقات ہونے پرفخر، کے علاوہ انفرادی واجتماعی سطح پر معصیت ومصیبت کا شدید احساس، اللہ کی شان کریمی ورحیمی پریقین، تہذیبی، اخلاقی اورمذہبی قدروں سے فراریت کے باوجود بخشش اور جنت ملنے کا تصور، انفرادی اوراجتماعی مسائل کااظہار اورنیک، بہتر اور خوشگوار ماحول پیداکرنے کی دعا وغیرہ وغیرہ چونکہ کرئہ ارض پرموجود مذاہب میں کائنات کی تخلیق سے متعلق خالق کاتصور کسی نہ کسی شکل میں موجودہے اوراس بات پرسبھی متفق ہیں کہ یہ کائنات کسی عظیم ہستی یاسپریم پاور کے بغیر نہ اتفاقیہ صورت میں معرض وجودمیں آئی ہے اور نہ ہی بغیر اس کے اس کالامحدود اورناقابل فہم حدتک پیچیدہ نظام چل سکتا ہے اوریہ کہ اس نے انسان کوجن مقاصد کی تکمیل کے لئے پیداکیا ہے اس میں اس کی عبادت، اورباہمی اخوت وانسانیت کے عناصر کے فروغ اورظلم وتشدد اور دیگرگناہوں سے اجتناب کی ذمہ داریاں بھی شامل ہیں۔۔۔ اس لئے چند الحاد مادہ پرستوں کوچھوڑکر حمد پوری نوع انسانی کے ذہن وضمیر، جذبات واحساسات، مسائل و ماحول کے خلاف اجتماعی ردعمل، زندگی سے محبت، وجود پریقین اوررجائیت آمیزتصورات کا بے حد خوبصورت مرقع ہوتی ہے ۔ فرد کے حوالے سے پوری نوع انسانی کے دلوں کی دھڑکنوں کا حمد میں موجزن ہوناہی اس کی عظمت اورتمام اصناف شعری کے مقابل سرفرازی پردلالت کرتا ہے ۔
نعت، کی تخلیق کادائرہ چونکہ رسول ﷺکی ذات وصفات کی تعریف وتوصیف کے اردگرد گھومتا ہے اس لئے نامی انصاری یاان جیسے دیگر سیکولر اردوادیب ودانشور اس کی عظمت ورفعت پرسوالیہ نشان قائم کر کے اپنی لیاقت علمی اورافتاد طبع پرخوش فہمیوں کاشکارہو سکتے ہیں۔ جب کہ حقیقت یہ ہے کہ خود رسول اکرم کی ذات وصفات کی عظمت کامسئلہ مسلمانوں کے عقیدے تک ہی محدود نہیں ہے بلکہ دنیاکے عظیم دانشوروں اورمفکروں ہی نے نہیں بلکہ باعلم متعصبوں نے بھی آپ کی تعلیمات، بلند کرداراورعظیم فکری قوتوں کاخوبصورت اندازمیں اقرار کیا ہے اس لئے نعت، کے تقدس اور اس کی آفاقی حیثیت پرشک کرنااپنی کوتاہ نظری اورتعصب پرورذہنیت کو طشت از بام کرنے سے زیادہ اہمیت نہیں رکھتا۔
ان حقائق کوپیش نظر رکھتے ہوئے حمداورنعت کی اشاعت کو اولیت واہمیت دنیااردوکے مزاج کے عین مطابق ہے ، اس سے اردو کے سیکولر زبان ہونے پرکوئی اثرنہیں پڑتا۔
نامی انصاری شاید اس حقیقت سے بھی آگاہ نہیں ہیں کہ بہت سی عالمی زبانوں میں بعض اوبی تخلیقات اگرچہ خالص مذہبی نکتہ نگاہ کے تحت معرض وجودمیں آئی ہیں لیکن ان کے اندر مذہبی عقائد کی گونج ان کے ادبی منصب پراثرانداز نہیں ہوتی مثلاً اردومیں مرثیہ بھی واقعہ کربلاسے متعلق صنف سخن رہی ہے لیکن اس کے موضوعات سے قطع نظر اس کی ادبی حیثیت بھی ہے اورتنقید کے وقت ناقداس صنف کے تقاضوں کوبھی موضوع بحث بناتا ہے اوراسلوب بیان کے ساتھ اس کے کرداروں اوران کے محاسن نیز جنگی حالات اورکربناک واقعات کاتجزیہ بھی کرتا ہے ۔ وہ یہ کہہ کر اس اہمیت کوکم نہیں کر سکتاکہ یہ کسی مذہبی گروہ کے مخصوص اشخاص کے عقائد کے ترجمان ہوتی ہے اس لئے اس کاادب سے کوئی تعلق نہیں ہے ۔
میں ثقافت وادب کے باہمی رشتے کے بارے میں مختصراً اظہار خیال کر چکاہوں۔ یہاں ثقافت و تہذیب کے ادب پراثرات کی واضح مثال کے لئے عبدالرحیم خانخاناں ، رس خان (رسکھان) اورملک محمدجائسی کے نام پیش کئے بناسکتے ہیں جومذہباً مسلمان تھے لیکن ان کی شاعری پر ہندو مذہب کی روایات اورعقائد کے اثرات بھی رونماہوتے ہیں اسی طرح بیشتر ہندوشعرانے اردو شعراء کی طرح حمد ونعت کی تخلیق کر کے زبان وکلچر کے باہمی رشتے کی اہمیت کواضح کیا ہے ۔
اردوکے سیکولر ہونے کی بڑی دلیل یہ ہے کہ اس کے شعرانے جہاں عربی وفارسی تہذیب وثقافت اور شعری آہنگ کواساسی اہمیت دی ہے وہیں ہندوستان کی قدیم تہذیب اوراپنے اطراف موجود کلچر کونظرانداز نہیں کیااورنہ ہی ہندی کے شعری آہنگ اوراصناف کوتخلیقی سطح پر برتنے میں پوری طرح انحرافی رویے کاثبوت دیا ہے اس سلسلے میں مختلف نوعیت سے محققین نے جوکام کئے ہیں ان کا مطالعہ کیاجاسکتا ہے ۔میں یہاں نظیراکبرآبادی کو مثال میں پیش کرونگاجنھوں نے مختلف ہندو تہواروں اوراوتاروں پرخوبصورت نظمیں تحریرکی ہیں حالانکہ وہ اردوکے مسلمان شاعرتھے ۔ ان کے برعکس چکبست مذہباًہندوتھے اورانھوں نے اردوشاعری کے حوالے سے اپنے مذہب و عقائد کو پیش کیا ہے ۔ یہ دونوں باتیں ادبی تاریخ میں اہمیت رکھتی ہیں لیکن ان سے زیادہ اہمیت ان نظموں کی یہ ہے کہ یہ اردوشاعری کابیش قیمت سرمایہ ہیں۔
اقبال کے مجموعوں کی ابتدا میں نعت یاحمد کے فقدان پرگفتگو سے قبل یہ بھی واضح کرناضروری ہے کہ وہ اگرچہ اردومیں مفکر اسلام کی حیثیت سے ابھرکر سامنے آتے ہیں ان کی اسلامی فکریات، فلسفہ خودی اورکلام میں قرآنی حوالوں پر بیشتر تحقیقی کتب ومقالات لکھے جاتے رہے ہیں لیکن شاعر اسلام ہونے کے باوجود انھوں نے جہاں ابوبکرصدیق، حضرت بلال وغیرہ پر نظمیں تخلیق کی ہیں وہیں لینن ونطشے جیسے مغربی دانش وروں کے علاوہ سوامی رام تیرتھ اوررام جیسی ہندوؤں کی مذہبی شخصیتوں پربھی کامیاب نظمیں خلق کر کے خود کو اردوکے اہم سیکولر شعراکی فہرست میں شامل کر دیا ہے ۔ ماہرین اقبالیات نے اقبال کے غیر متعصبانہ شعری مزاج کے اس اہم نکتہ پرکم ہی توجہ دی ہے ۔
رہایہ سوال کہ اقبال نے اپنے مجموعوں کی ابتدا نعت سے کیوں نہیں کی؟اس سلسلے میں شاید یہ سن کر آپ کو حیرت ہوگی کہ اقبال نے شکوہ اورجواب شکوہ کے ساتھ ایک طویل نظم شکایت بی تخلیق کی تھی۔یہ نظم میرے جدمکرم مولوی حکیم فرزند علی مرحوم کی بیاض میں محفوظ ہے ۔ (اس نظم کے علاوہ اور بھی کئی نظمیں تحریرہیں جن کے مطالعے سے اندازہ ہوتا ہے کہ اقبال نے مجموعے کی اشاعت کے وقت نظموں میں ترمیم وتنسیخ بھی کی تھی)یہ نظم اس قدر مشرکانہ عقائد پرمشتمل ہے کہ اقبال کے مطالعہ قرآن وسنت کوبھی مشکوک کر دیتی ہے اورشاید اسی وجہ سے کسی عالم دین کے مشورہ یاخود غلطی کے احساس کی بناء پر اقبال نے اسے دوادین میں شامل نہیں کیا۔ اس تلخ حقیقت کے پیش نظر کہا جاسکتا ہے کہ اقبال نعت کی تخلیق کی ذمہ داریوں سے آگاہ نہیں تھے اورشکایت جیسی نظم کے تخلیقی تجربے نے انہیں یہ بھی باورکرادیا تھاکہ رسول اکرم ﷺکی ذات بے مثل سے متعلق غیر مستند واقعات اورصفات عالیہ ومقدصہ کے حوالے سے غلوآمیز روایات وعقائد قرآن ومستند احادیث کی روشنی میں کوئی معنی نہیں رکھتے بلکہ کہیں مدح بالضم اورکہیں سان ربوبیت اورصفات الٰہیہ کے دائروں میں نفوذ کرجاتے ہیں اس لئے نعت گوئی کوعام شعرانے جتنا آسان کام تصور کررکھا ہے حقیقتاً یہ اتناہی مشکل عمل ہے ۔ شاید اسی وجہ سے انھوں نے اس صنف سخن پرتوجہ نہیں دی بلکہ مختلف نظموں میں نعتیہ اشعار کہہ کر اظہار عقیدت کیا ہے ۔ یہ بھی ہو سکتا ہے کہ ان کے فلسفیانہ احساس نے نظم کی جن ہیئتوں کاانتخاب کیا تھاان میں حمدونعت، کی تخلیق کے لئے مروج فارم یا مخصوص کسی ہیئت میں حمدونعت کے مسلسل اشعار کی تخلیق کا رجحان بیدارہی نہ ہواہوبہرحال نوعیت کچھ بھی ہو سکتی ہے لیکن اگرنامی انصاری کی بات کوبھی درست مان لیں تب بھی اقبال کی روش ہمارے لئے اتباع کاجواز پیدانہیں کرتی۔
آخرمیں یہ بات بھی عرض کردوں کہ اردومیں ترقی پسند تحریک اورجدیدیت کی تحریک نے ادب میں جس مغربی الحاد پرستی اورمذہب بیزاری کے رجحان کوپروان چڑھایا تھاان کے عہد کے لاتحریک فنکاروں نے اسے مسترد کر کے ان اصناف کوزندہ رکھنے میں نمایاں کردار اداکیا اور جب ۱۹۷۰ء؁ تک پہنچتے پہنچتے یہ تحریکیں جان بحق ہوگئیں اورپورے ادبی منظر نامے پر نوجوان یا مابعد جدید لاتحریک نسل پوری طرح پھیل گئی تواس نے پراگندہ عقائد کے خلاف عملی صورت میں جو تخلیقی کارنامے انجام دئے ہیں ان میں حمدونعت کاتخلیقی رجحان بھی پوری آب وتاب کے ساتھ جلوہ گر ہوا ہے اورظاہر ہے کہ ادعائیت پسندالحادی فکر کے مردہ فنکار جو آخری سانسیں لے رہے ہیں اب بھی چاہتے ہیں کہ نئی نسل کونئی ترقی پسندی، جدیدیت کی توسیع یاپھر مغربی تھیوری کے حوالے سے مابعدجدیدیت کی اصطلاحات سے سرفراز فرماکر اسے ذہنی آزادی کی دولت اور بہترین کلاسیکی روایات کی احیاء کی روش سے ہٹاکر پھر مغربی نظریات کا تابع مہمل بنادیاجائے لیکن نوجوان لاتحریک نسل کاکوئی طبقہ (بہ اعتبارعمر) اب مردہ سانسوں کے ہتھکنڈوں میں نہیں آسکتا۔ اس لئے درخواست ہے کہ وہ اس نسل کے بالغ نظر فنکاروں کے تخلیقی رویوں پرکسی طرح کی تنقید نہ فرمائیں تو زیادہ بہترعمل ہوگا۔

***
مجلسِ ادب
دلشاد نظمی کی غزل پر مباحثہ۔ ترتیب و پیشکش: نوید صادق
شرکائے بحث
مسعود منور ، سید اقبال طالب، محمد اشفاق، محمد یعقوب آسی، نسیمِ سحر، وسیم انور
غزل
دلشاد نظمی
خرد کا صفحۂ تدبیر سادہ کر لیا جائے 
مری دیوانگی سے استفادہ کر لیا جائے 
کسی کی خامشی کا تجزیہ ایسے بھی ممکن ہے 
کسی کا ذکر محفل میں زیادہ کر لیا جائے 
کبھی تا عمر اک وعدہ وفا ہوتا نہیں ، لیکن
بہت آسان ہے ہر اک سے وعدہ کر لیا جائے 
پیادے کیا بتائیں گے مزاجِ آبلہ پائی
ضرورت ہے سواروں کو پیادہ کر لیا جائے 
یہ چھوٹے ذہن والوں نے اٹھا رکھی ہیں دیواریں 
چلو دلشاد اپنا دل کشادہ کر لیا جائے 

*******
جناب مسعود منور غزل پر گفتگو کا آغاز کرتے ہیں :

دلشاد نظمی کی کشادہ دل غزل

تھوڑے لکھے کو بہت جاننا ، اور خط کو تار سمجھنا۔ کمیونی کیشن کا یہ کلیہ ہمارے دہقانی معاشرت کی دین ہے ،جس کے ڈانڈے ہمارے قدیم نظامِ مواصلات سے ملتے ہیں۔دلشاد نظمی نے اس مختصر غزل میں غزل کی روایت کو نبھانے کی مقدور بھر کوشش کی ہے ، لیکن زبان کی گرفت چوتھے شعر میں ڈھیلی پڑتی نظر آتی ہے ۔ان کا مصرع :
؂ پیادے کیا بتائیں گے مزاجِ آبلہ پائی

٭ مصرع ثانی کی مبتدا ہی بنتا ہے اور نہ خبر۔
چنانچہ
؂ ضرورت ہے سواروں کو پیادہ کر لیا جائے 

٭ والا مصرع غزل میں نظریۂ ضرورت کے تحت وضع کی گیامحسوس ہوتا ہے ۔
اگر وہ غزل گوئی کا خمار اترنے کے بعد اس شعر پر نظرِ ثانی کرتے اور اس کا نک سک درست کرتے تو غزل میں لٹک پیدا ہو سکتی تھی۔مجھے غزل کا مجموعی تاثر اخذ کرتے ہوئے فنیشنگ ٹچ کی کمی محسوس ہوئی ہے ۔
داد و تحسین کے لوازمات کو پیشِ نطر رکھا جائے تودلشاد نطمی کی یہ پنج رس غزل ،غزل کی روایت کی امین ہے ۔خرد ، دیوانگی،خامشی،محفل،وفا اور مزاجِ آبلہ پائی جیسے تلازمات غزل کا مزاج متعین کرنے میں مددگار ثابت ہوتے ہیں مگر اس غزل میں مضمون آفرینی کی جدت نظر نہیں آتی۔سب کچھ سنا سنایا لگتا ہے ۔البتہ مقطع اس سلیقے سے کہا گیا ہے کہ بھلا لگتا ہے ۔
با ایں ہمہ ایک اعتراف کرنا ضروری ہے کہ دلشاد نظمی(غزلی نہیں ) اظہار و آہنگ کے اسرارورموز سے آشنا ہیں۔انہیں بات کہنے کا سلیقہ آتا ہے ۔
مسعود مُنّور
ناروے 
***
جناب سید اقبال طالب لکھتے ہیں :

دلشاد نظمی کی غزل اچھی ہے ۔تاہم قافیہ مشکل ہونے کی وجہ سے شائد غزل پانچ اشعار تک محدود رہی۔لیکن اچھی ہے اور حاصلِ غزل مقطع ہے ۔

؂ یہ چھوٹے ذہن والوں نے اٹھا رکھی ہیں دیواریں 

۔۔۔۔۔سچ بات کہی ہے ۔
خوب کہا، دلشاد!!
جاری رکھئے ۔

(سید اقبال طالب)
***
جناب محمد اشفاق کی رائے :

غزل اچھی ہے ۔خاص کر دوسرا شعر

؂ کسی کی خامشی کا تجزیہ ایسے بھی ممکن ہے 
کسی کا ذکر محفل میں زیادہ کر لیا جائے 

باقی شعر بھی بہتر ہیں۔
دلشاد صاحب کو اس اچھی غزل پر مبارکباد!

محمد اشفاق
ٹیکسلا
***
جناب محمد یعقوب آسی اپنی رائے ظاہر کرتے ہیں :

سادہ سی بات

دل شاد نظمی کی زیرِ نظر غزل اپنی ردیف کے حوالے سے اہم بن جاتی ہے ۔ ’کر لیا جائے ‘ کی معنویت میں امکان، تمنا، دعوت اور تحکم سب کچھ سما سکتا ہے ۔ سادہ سے قوافی کے ساتھ اس زمین میں اظہار کی بہت گنجائش ہے ، صاحبِ غزل چاہتے تو مزید اشعار بھی لا سکتے تھے ، تاہم یہ ان کی اپنی صواب دید ہے ۔
عام مشاہدہ ہے کہ معروف اور مانوس بحروں میں ہم بہت سی فنی مشقت سے دوچار ہوئے بغیر اپنی توجہ مضامین اور اظہار پر مرکوز کر سکتے ہیں ، جیسا کہ بحر ہزج مثمن سالم (مفاعیلن مفاعیلن مفاعیلن مفاعیلن)میں کہی گئی اس غزل میں ہے ۔
مطلع اچھا ہے ۔ خرد کے سادہ ورق اور دیوانگی سے استفادہ کرنے کی روایت میں ایک خوبصورت اظہار ہے ۔ دوسرا شعر معنوی اعتبار سے امکانی ہے ، خاموشی کے پیچھے کارفرما عوامل کا مکمل تجزیہ تو خیر ایک بہت مشکل عمل ہے تاہم ایک امکانی عمل کا ذکر مناسب انداز میں آ گیا ہے ۔ تیسرا شعر وعدہ کر لینے اور اس کے ایفاء کے حوالے سے اچھا ہے تاہم اس کوعمومیت کی جو سطح درکار تھی وہ حاصل نہیں ہو پائی۔ پیادے ، مزاجِ آبلہ پائی اور سوار! یہاں ایک سوال ہے کہ پیادہ جسے آبلہ پائی سے عملاً واسطہ پڑا ہے ، وہ اس کا مزاج بہتر جانتا ہے یا سوار؟ یہ کہنا مطلوب ہو کہ ’پیادوں کا کہا سواروں کی سمجھ میں تب آئے اگر ان کو بھی پیادہ کر دیا جائے ‘ تو پھر پہلے مصرعے کو بھی بہتر کرنا ہو گا، ردیف کو بھی دیکھنا پڑے گا۔ مقطع اچھا ہے ۔
مجموعی طور پر یہ ایک چھی غزل ہے اور اس کی ردیف اسے تازہ رکھنے میں یقینا ممد ثابت ہو گی۔اس غزل کی ایک اور خوبی اس کی مجموعی فضا ہے ۔ سارے شعر انفرادی مضامین رکھتے ہوئے بھی مزاجاً باہم متصل ہیں۔
محمد یعقوب آسی
ٹیکسلا۔پاکستان
***
جناب نسیمِ سحر لکھتے ہیں :

دلشاد نظمی کی غزل پرمیری رائے 

محترم دلشاد نظمی کی غزل میں نے غور سے پڑھی۔ اس رواں زمین میں یہ ایک خوبصورت غزل ہے ، پانچوں اشعار میں الگ الگ مضمون عمدہ طور سے باندھا گیا ہے ۔ البتہ مطلع میں ’’خرد کا صفحۂ تدبیر سادہ کر لیا جائے ‘‘ سے میری ناچیز رائے میں بات بنی نہیں کیونکہ اگر ’’مری دیوانگی سے استفادہ کر لیا جائے ‘‘ تو پھر خرد کے صفحۂ تدبیر پر ’’کچھ اور‘‘ تحریر ہونا چاہئے ، اسے ’’سادہ‘‘ کر لینا دیوانگی سے استفادہ کرنے کا صرف اولیں مرحلہ ہے ۔ اِسی طرح یہ شعر کچھ حقیقتِ حال کی نفی کرتا محسوس ہوتا ہے :

پیادے کیا بتائیں گے مزاجِ آبلہ پائی
ضرورت ہے سواروں کو پیادہ کر لیا جائے 

کیونکہ مزاجِ آبلہ پائی تو صرف پیادے ہی بتا سکتے ہیں۔ اور اگر وہ نہیں بتا سکتے تو جب سوار بھی پیادہ ہو کر انہی کی صف میں آ جائیں گے تو گویا کہ ان سے بھی مزاجِ آبلہ پائی معلوم ہونے کاامکان عبث ٹھیرا !
مقطع کے پہلے مصرعے میں دیواریں اٹھانے والے ’’چھوٹے ذہن ‘‘ کے لوگ ہیں مگر مصرعۂ ثانی میں ان سے نمٹنے کے لئے ’’دل ‘‘کو کشادہ کرنے کی بات کی گئی ہے ۔ کیا ہی اچھا ہوتا اگر پہلے مصرعے میں بھی دل ہی کی تنگی کے حوالے سے بات کی جاتی اور دونوں مصرعے پوری طرح مربوط ہوجاتے ۔

نسیمِ سحر
****
جناب وسیم انور اپنی رائے ظاہر کرتے ہیں :

گویا کہ جو میں سوچ تھا رہا تھااور لکھنے والا تھا، نسیم صاحب نے پہلے لکھ ڈالا ہے ۔
پیادے والا شعر مجھے خاص طور پر کھٹک رہا تھا۔
باقی بھائی نظمی! یہ تنقید ادبی گروپوں والی تنقید ہرگز نہیں۔ہم سب خلوص سے ایک دوسرے کی غزل دیکھتے ہیں۔
یہ غزل اچھی ہے لیکن آپ میں مزید بہتر لکھنے کا جوہر موجود ہے ۔
وسیم انور
ٹھٹھہ
***
گاہے گاہے باز خواں۔۔۔
یاس یگانہ چنگیزی
غزل

کس کی آواز کان میں آئی
دور کی بات دھیان میں آئی
آپ آتے رہے بلاتے رہے 
آنے والی اک آن میں آئی
یہ کنارہ چلا کہ ناؤ چلی
کہئے کیا درمیان میں آئی
علم کیا، علم کی حقیقت کیا
جیسی جس کے گمان میں آئی
آنکھ نیچی ہوئ۔۔۔ارے ۔۔ یہ کیا!
کیوں غرض درمیان میں آئی
میں پیمبر نہیں یگانہ سہی
اس سے کیا کسر شان میں آئی

ڈپریشن

مصحف اقبال توصیفی

ہر موسم اچھا ہوتا ہے 
آج تو موسم کل سے بھی بہتر تھا
فون پہ جب ننھی نشّو بولی
’ننو، ننو!، ہم کو ممّی سے بھی اونچی ہیل کی چپل ہونا‘
وہ بولی ’’ہاں۔ ہاں۔ گڑیا، میرتی گڑیا، پیاری گڑیا۔۔
میں آؤں گی تو لاؤں گی‘‘
آج وہ کتنی خوش ہے 
باہر ہلکی دھوپ نکل آئی ہے 
ہم دونوں اک اے سی رستوراں میں بیٹھے 
اپنے بچوں کے بارے میں باتیں کرتے ہیں 
وہ ہنستی ہے ، اس کی خاطر میں بھی ہنستا ہوں 
اور اچانک وہ میرے چہرے کے 
بدلے بدلے رنگوں کو پڑھ لیتی ہے 
کہتی ہے ۔۔۔ ’’کیا۔۔۔؟ ٹھیک تو ہو نا۔۔۔۔؟؟‘‘
اور مجھے ایسا لگتا ہے 
جیسے اک انجانی رسّی سے کوئی اندر ہی اندر
مجھ کو باندھ رہا ہو
یہ کم بخت مرے اندر کا موسم جانے کب اچھا ہو!!
میں بابو گوپی ناتھ نہیں 
مرے مولا
میں منٹو کا کردار نہیں 
کسی زینت کا عاشق، شیدا
میں بابو گوپی ناتھ نہیں 
مرے پاس تو اتنا دھن بھی نہیں۔۔
    بس کچھ سانسوں کے سکّے ہیں 
                  کچھ سجدے ہیں 
۔۔۔۔ کسی ناز و ادا کے نکّڑ پر۔۔۔۔کسی کوٹھے پر
۔۔۔۔۔ کسی پیر فقیر کے تکئے پر
اب ان کو لُٹا کر کیسے ننگا ہو جاؤں۔۔۔
***
مرے مولا 
وہ لوگ جو اپنے تاریک بدن کو تَج کر
اپنی اجلی روحوں کی روشنیوں میں 
تیرے در تک پہنچے ہیں 
مجھے ان لوگوں میں شامل کر دے 
وہ جو پاس یہاں اک مسجد ہے ۔۔۔ میں اس مسجد کی سیڑھی پر بیٹھوں 
اور دعا کو ہاتھ اٹھاؤں۔۔ مولا!
میرے مولا! اپنے قدموں میں مجھ کو جگہ دے 
اور وہیں کہیں۔۔ منٹو۔۔۔ بابو گوپی ناتھ اگر ہوں 
مجھے ان سے ملا دے ۔۔۔
***

مختصر نظمیں 

خلیل تنویر
(۱)
عجیب رات تھی
احساسِ گمشدہ کی رات
شجر سے لپٹا تھا لیکن
کوئی خیال نہ تھا
**
(۲)
میری آنکھوں میں قید ہے 
وہ تصویر
جب تجھے پہلی بار دیکھا تھا
جب بھی ملتے ہو تو
وہ تصویر ابھر آتی ہے 
**
***

زوال

فیصلؔ عظیم


وہ گر رہا ہے 
وہ بت جو تم کو قد آوری سے ڈرا رہا ہے 
جو اپنی ہیبت دکھا رہا ہے 
جو اک زما نے سے بوجھ سے اپنے تم کو اب تک دبا رہا ہے 
وہٗ بوجھ سے اپنے آپ ہی نیچے آرہا ہے 
لرز رہا ہے چٹخ رہا ہے 
خود آج اپنی شکستگی سے الجھ الجھ کے وہ پاؤں اپنے پٹخ رہا ہے 
یہ شور ساراٗ یہ ہا و ہو سب
اسی چٹخنے کا شاخسانہ ہے دیکھ لینا
ابھی ذرا دیر اور ٹھہرو
جہاں پہ ہم سر کے بل گرے ہیں 
وہیں پہ یہ بت بھی آگرے گا

***
تری چاہت کا کچا رنگ

زرقامفتی
تری چاہت کا کچا رنگ
دھنک رنگوں میں اُترا تھا
مرے بے داغ آنچل پر
خوشی کے پر لگا کر میں 
چلی تھی آسماں چھونے 
مگر موسم کی سختی میں 
کسی بادِ مخالف نے 
مرے پر نوچ ہی ڈالے 
مرے آنچل سے چھوٹا ہے 
تری چاہت کا کچا رنگ

تری چاہت کا کچا رنگ
مری آنکھوں میں اُترا تھا
ستاروں سی چمک لے کر
گلابی رنگ کے سپنے 
دکھا کے چار دن مجھ کو
اُڑا کر لے گیا نیندیں 
تری چاہت کا کچا رنگ

تری چاہت کا کچا رنگ
مرے چہرے پہ اُترا تھا
گلوں کی شوخیاں لے کر
جبیں تھی چاند سی روشن
تبسم تھا لبوں پر بھی
بہت اترا رہی تھی میں 
یونہی شرما رہی تھی میں 
کوئی رہزن کوئی دُشمن
چُرا کر لے گیا خوشیاں 
مجھے بس دے گیا ہے وہ
خزاں کا زرد پیلا رنگ
مرے چہرے سے اُترا ہے 
تری چاہت کا کچا رنگ

تری چاہت کا کچا رنگ
مرے دل پر بھی اُترا تھا
سنہری تھے ترے وعدے 
ترے خوش کن ارادے تھے 
ترا لہجہ تری باتیں 
ترے ہی غم تری خوشیاں 
مجھے بس یاد تھا تو ہی
میں خود کو بھول بیٹھی تھی
مگر تو نے غضب کیسا
مرے اس دل پہ ڈھایا ہے 
مجھے دل سے بھلایا ہے 
غموں کے سرمئی سائے 
یوں میرے دل پہ چھائے ہیں 
مرے دل سے بھی اُترا ہے 
تری چاہت کا کچا رنگ
***
ایک ادھوری نظم۔۔۔۔۔
زہرا علوی

ہم اپنی عمر کے برتے ہوے لمحوں کو دیکھتے ہیں اور سوچتے ہیں۔۔۔

شبان ہجر کے جیسے یہ جاں گسل لمحے 
جیے تو ہیں ہم نے 
مگر کیسے ؟
چشم حیراں میں ہزارہا سپنے 
بُنے تو ہیں ہم نے 
مگر کیسے 
کتنے ہی گھروندے بناۓ۔۔۔
طاقِ خواب پہ رکھے ٹمٹماتے ، جان بلب چراغوں کے نیچے 
اور توڑ دئیے 
اندھیروں سے دوستی کر لی
آباد رستے چھوڑ دئے 

قہقہوں کے میلے سے خریدی لامحدود تنہائی
اپنے نقوش تو بھول گئے 
ان گنت انجان ہیولوں سے کر لی آشنائی
کتنے ہی اشک آنکھ سے اذن رخصت مانگنے جب بھی آۓ، کہاں دی ہم نے 
ہاں اک مسکراہٹ
(جو منجمد ہی رہ گئی حرفِ دعا سے عاری ہونٹوں پر)
دان کی ہم نے 

آج بھی ان برتے ہوے لمحوں کو دیکھتے ہیں اور سوچتے ہیں۔۔۔۔۔۔۔۔۔۔
حرفِ امید تو لکھا ہم نے 
شکستگی نہ مٹی
ہاں عمر کو تو برتا ہم نے 

پہ زندگی نہ ملی۔۔۔۔۔۔۔۔۔
***
خیال

ڈھل گئی شام، رات آ پہنچی
کھل گئی آنکھ چند خوابوں کی
چاند پہلو میں میرے آ بیٹھا
چاندنی چار سوُ بکھرنے لگی
خامشی کا فسوں سِمٹنے لگا
تیری تصویر بات کرنے لگی


***
خوا ب سفر

م۔م۔مغل


میں کسی گود میں محوِ خوابیدگی
جانے کب تک رہا
دفعتاً اک صدا
العطش العطش، الاماں الاماں 
میری نیندوں کے خیمے اڑا لے گئی
و ہ صدا جیسے نقّارے کی چوب تھی
میں نے آنکھیں ملیں 
دھند چھٹنے لگی
چار جانب سفر ، ابتدا، ابتلا
گردنوں کو جھکائے کھڑے با ادب
میری جانب کنکھیوں سے دیکھا کیے 
ابتلا مجھ سے آ کر ملی اور میں 
ابتدا سے ملا ،پھر سفر سے ملا
حکم سا کچھ ہُوا،اب چلو !
میں نے پوچھا، کہاں ؟
زادِ رہ ساتھ لوں ؟
حکم صادر ہو ا ،بس چلو!
خیر میں چل پڑا
کچھ قدم ہی چلا تھا کہ اک آئینہ
راہ میں مل گیا
تھا شباہت گزیدہ ، تحیّر فروش
ایک بے چہرگی کے سفر میں مگن
ہم قدم ہو گیا
راستے میں کئی مقبرے بھی ملے 
نارسائی کسی روح کے بھیس میں 
بے یقینی، گماں بھی ملے راہ میں 
میں ، کہ چلتا رہا۔ وہ بھی چلتے رہے 
پھول ، قوسِ قزح،تتلیاں بھی ملیں 
ایک ظلمت کدہ بھی سرِ رہ ملا
میرے قدموں پہ سر رکھ کے رونے لگا
اس سے پہلے کہ میں اس سے کچھ پوچھتا
مجھ سے کہنے لگا ،مجھ کو بھی لے چلو
خیر! ہم چل پڑے اور چلتے رہے 
تین ہمجولیاں ایک برگد کی ڈالی پہ پینگیں بڑھاتی ملیں 
کچھ شکستہ حروف اور لہجے ملے 
پارسائی ، تعرض ، وفا ، تمکنت
رتجگے ، نیم خوابی، فغاں در فغاں 
اک ادھوری خوشی ،وصل بھی ، ہجر بھی
ایک سونی کلائی ، حنا بھی ملی
دسترس بھی ملی اور اماں بھی ملی
ایک سہما ہوا لمس بھی مل گیا
بھوک ، غربت کی اٹھکیلیاں بھی ملیں 
راستے میں مجھے ریگزار ِجنوں بھی ملا
ایک دمساز اور اک خرد آشنا
فہم و دانش ملے اور پندار بھی
چاکِ دامن کا موسم،رفو کے ببول
اک چمن بھی ملا ، باغباں بھی ملا
راہبر ، راہزن، نقدِ جاں اور نشاط
سیم و زر بھی ملے ، بے دلی سے ملے 
ساتھ دینے کو بس ساتھ چلتے رہے 
میں بھی چلتا رہا
دفعتاً ایک جانب سے آئی صدا
زندگی آ گئی زندگی آ گئی
زندگی کیا تھی جیسے ہو کوئی دلہن
جیسے رنگین موسم کی کوئی پھبن
جانے کیوں میرے سینے میں اٹھی چبھن
میری قسمت میں چلنا لکھا تھا میں چلتا رہا
دن ڈھلا رات کروٹ بدلنے لگی
سب تھکے ہارے ، پژمردہ چہروں کے ساتھ
اپنی اپنی تھکن اوڑھے چلتے رہے 
میں بھی چلتا رہا
چاند بدلی کی چلمن میں تاروں کے ساتھ
رات بھر منہمک گفتگو میں رہا
میں بھی سرگوشیاں ان کی سنتا رہا
رات ڈھلنے لگی،’’ہم‘‘ بھی تھکنے لگے 
تارے سونے لگے 
ایک تارہ مرا ہمسفر رہ گیا
دور افق سے کوئی آ رہا تھا ادھر (وہ کدھر رہ گیا)
اک کرن اپنے ہاتھوں میں تھامے ہوئے 
میں بھی جلدی سے آگے بڑھا اس طرف
اس طرف روشنی تھی۔۔ مگر روشنی
صرف خوش خواب آنکھوں کی زینت بنی
***
غزلیں 

پرکاش فکریؔ
روز و شب کا حساب کیا کرتے 
وقت کو اک عذاب کیا کرتے 
تن میں کانٹوں کی جب چبھن موجود
دل میں رکھ کر گلاب کیا کرتے 
لمبی تنہا اداس راتوں میں 
تارے یا ماہتاب کیا کرتے 
عشق والوں میں نام پانے کو
خود کو خانہ خراب کیا کرتے 
جلتے سورج تلے مسافت میں 
ہر قدم آب آب کیا کرتے 
چپ کی کھائی ہے جب قسم سب نے 
پھر کسی سے خطاب کیا کرتے 
جب تہی رنگ ہے جہاں فکریؔ
تن کے رنگوں کے خواب کیا کرتے 
***
احتشام اختر

خواب بھی آنکھ کے حصار میں ہے 
معنی گم پردۂ ستار میں ہے 

دھول چھٹ جائے تو نظر آئے 
جو کہ منظر ابھی غبار میں ہے 

ایک دل پر ہی اختیار نہیں 
ورنہ سب کچھ تو اختیار میں ہے 

لطف اس کا جدا ہے ہر شے سے 
اک انوکھا سا لطف پیار میں ہے 

خونِ دل کا بھی رنگ ہے اس میں 
رنگ جو موسمِ بہار میں ہے 

سچ کے حملے سے دور ہے اخترؔ
دل ابھی خواب کے حصار میں ہے 

نوید صادق

ایک جگنو مری وحشت کا سبب ہوتا تھا
شام کے وقت مرا حال عجب ہوتا تھا

اک ستارہ تھا کہ روشن تھا رہِ امکاں میں 
اک سمندر، مرے ادراک میں جب ہوتا تھا

میری وحشت مرے ہونے کے حوالے سے نہ تھی
میرا ہونا میری وحشت کا سبب ہوتا تھا

ایک خوشبو تھی کہ آغوش کشا تھی ہر وقت
ایک لہجہ تھا کہ تحسین طلب ہوتا تھا

ایک آہٹ تھی کہ ہر وقت مرے دھیان میں تھی
اک فسانہ تھا کہ سرمایۂ لب ہوتا تھا

اب وہ خوشحال زمانہ ہی نہیں ہے ورنہ
روشنی کا بھی کوئی نام و نسب ہوتا تھا

میں بھی ہوتا تھا نوید اپنے حوالے سے کبھی
اور ہمہ وقت سرِ بامِ طلب ہوتا تھا
***



مسعود مُنّور

دیارِ عشق یہاں سے تو دو قدم بھی نہیں 
مگر وہ شوق نہیں ،اور ہم میں دم بھی نہیں 
خیال و فکر کا اِک رب تراشنے والے 
ہمارے عہد کے آزر نہیں تو کم بھی نہیں 
کبھی تو ڈھونڈ ہی لیں گے اُسے رہِ دل میں 
یہ ناتواں سا اِرادہ ہے پر قسم بھی نہیں 
کہاں ہے خیمہ گہِ ربِ آفتاب و نجوم؟
کوئی وجود نہیں ہے ، کہیں عدم بھی نہیں 
ہے جسم و جان کے معبد پہ قفلِ لا کا سکوت
عجیب چُپ ہے ، کہیں نغمۂ قلم بھی نہیں 
تراش مت اِسے لہجے کی زہرناکی سے 
زباں کی نوک نہیں ہے تو حرفِ ذم بھی نہیں 
نفیس کانچ کے آنسو ہیں جگمگاتے ہوئے 
لہو کا رنگ نہیں اور دردو غم بھی نہیں 
چہار دانگ میں غالب ہے  اب یزید کی فوج
یہ المیہ ہے کہ عباسؔؔؓ کا علم بھی نہیں 
مرے حسینؓ! ترے غم سے مرثیہ ہے تہی
یہی خطا ہے کہ اب مجھ پہ وہ کرم بھی نہیں 
مری غنا کا یہی طنطنہ تو ہے مسعودؔ
کہ مجھ فقیر کے کشکول میں درم بھی نہیں 
***
ہر بنس سنگھ تصورؔ

منظر میں ، پس منظر میں 
ڈرتا ہوں یہ کہہ کر میں 
میرا حرفِ اوّل تو
تیرا انتم اکشر میں 
شعر و سخن کی کیاری میں 
اگنے والا کیسر میں 
خوب ہیں میرے شعر مگر
چپ کے ن لئے تھا بہتر میں 
دھیان تصور، اس کا اور
ایک صدا صد منظر میں 
***

کشتی باندھی دریا باندھا
ساتھ میں لیکن صحرا باندھا
بعد میں پوچھا دل کی بابت
پہلے وفا کا نسخہ باندھا
دیکھ کے اپنا عشق اثاثہ
ایک طویل سا سجدہ باندھا
حسب حساب سے باندھا سب کو
خود کو لیکن تنہا باندھا
وہ تھا چپ اور میں نے تصورؔ
خام خیال کو پختہ باندھا
***
افتخار راغبؔ

انکار ہی کر دیجیے اقرار نہیں تو
اُلجھن ہی میں مر جائے گا بیمار نہیں تو

لگتا ہے کہ پنجرے میں ہوں دنیا میں نہیں ہوں 
دو روز سے دیکھا کوئی اخبار نہیں تو

دنیا ہمیں نابود ہی کر ڈالے گی اِک دن
ہم ہوں گے اگر اب بھی خبردار نہیں تو

کچھ تو رہے اسلاف کی تہذیب کی خوشبو
ٹوپی ہی لگا لیجیے دستار نہیں تو

ہم برسرِ پیکار ستمگر سے ہمیشہ
رکھتے ہیں قلم ہاتھ میں تلوار نہیں تو

بھائی کو ہے بھائی پہ بھروسہ تو بھلا ہے 
آنگن میں بھی اُٹھ جائے گی دیوار نہیں تو

بے سود ہر اِک قول ہر اِک شعر ہے راغبؔ
گر اس کے موافق تِرا کردار نہیں تو
***

کس درجہ ہے باکمال چہرہ
کہہ دیتا ہے دل کا حال چہرہ

ہے مشکل بہت ہی مسکرانا
ہو غم سے اگر نڈھال چہرہ

بے گرد و غبار فکر صورت
اور روشن رہے خیال چہرہ

بس چہرہ دکھا گیا ہے کوئی
اور ہونے لگا بحال چہرہ

اک انداز پر بنا ہے لیکن
ہر چہرہ ہے بے مثال چہرہ

چہرے میں چھپے ہیں کتنے چہرے 
ہے گنتی تری محال چہرہ

جب لگتی ہے دل پہ چوٹ راغبؔ
ہو جاتا ہے پرملال چہرہ
***
م۔م۔مغل

فرصتِ نظارگی ، پچھلے پہر ہو بھی تو کیا
بجھ گئیں آنکھیں ہماری، اب سحر ہو بھی تو کیا
مجھ کو اپنے جسم کا سایہ بہت ہے دھوپ میں 
منتظر میرا کہیں ، کوئی شجر ہو بھی تو کیا
اب سفر لپٹا ہے پیروں میں سخن آباد کا
راہ میں بے قافلہ ہونے کا ڈر ہو بھی تو کیا
زندگی تو چل پڑی محمود اب سوئے عدم
راہزن ہو بھی تو کیا ہے راہبر ہو بھی تو کیا
ہم تو بس آوارگانِ شب ہیں محمود آجکل
گھر نہیں اپنا تو کیا ہے اور اگر ہو بھی تو کیا
***
منیر ارما ن نسیمی

آج کتنی نکھر گئی خوشبو
سیدھے دِل میں اُتر گئی خوشبو

شام ہوتے ہی اُڑ کے گلشن سے 
پہلے جگنو کے گھر گئی خوشبو

گل و بلبل اُداس رہتے ہیں 
جب سے ساجن کے گھر گئی خوشبو

اپنی پلکوں پہ جو بٹھاتے تھے 
اُن سے لیکن مُکر گئی خوشبو

آخری ہچکی لی جو پھولوں نے 
ریزہ ریزہ بکھر گئی خوشبو

کتنی بے فکر تھی وطن میں وہ
جا کے پردیس ڈر گئی خوشبو

چاہ کر بھی مِٹا نہ پاؤ گے 
بن کے اُردو بکھر گئی خوشبو

میرے ارمانؔ سب ہوئے اُس کے 
مجھ سے مِل کے سنور گئی خوشبو
٭٭٭ 

جویریہ رفیق راؤ

سزائے ہجراں سنا گئی ہے لبوں کی جنبش 
سراپا حسرت بنا گئی ہے لبوں کی جنبش 

کسی کی دنیا اندھیر کر دی تمہاری "نہ" نے 
کسی کو اپنا بنا گئی ہے لبوں کی جنبش 

وہ ہونٹ کھلنا، وہ کپکپانا، صدا نہ دینا 
ہماری جاں پر بنا گئی ہے لبوں کی جنبش 

وہ شیریں لہجہ سنا ہے جب سے حواس کھوئے 
ہمیں تماشہ بنا گئی ہے لبوں کی جنبش 

بھلاؤں کیسے بچھڑتے دم اسکی دھیمی سسکی 
شبوں میں اکثر رُلا گئی ہے لبوں کی جنبش
***
زہرا علوی

مہک بدوش خراماں انیسِ جاں کے لیے 
صبا چلی ہے کسی یارِمہرباں کے لیے 

طویل عمر کی سب مانگتے دعا کیوں ہیں 
رہِ حیات ہے گرچہ اک امتحاں کے لیے 

یہ فیض ہے ترے وعدے کا اے مرے رہبر
کہ دربدر ہوں ہوا کی طرح اماں کے لیے 

جو ہو سکے تو کوئی حرفِ معتبر بھیجو
ازل سے میری ادھوری سی داستاں کے لیے 

ستارۂ سرِ مژگاں سنبھال کر رکھنا
بنے گا کل یہی تمہید داستاں کے لیے 

سسکتی دیکھ رہی ہوں میں سانس حرفوں کی
کوئ کرن نہ رہی قریۂ بیاں کے لیے 

لو شام اتر رہی ہے خواب کے دریچے سے 
کہ آرزو نہ رہی اب تو سائباں کے لیے 

گئے دنوں کی رفاقت ہے اور ہم تنہا
تمام سود تھے شائد اسی زیاں کے لیے 

***

اعجاز عبید

ہمارے سر پہ تو قیمت الگ لگی ہوئی ہے 
تو مدحِ شاہ کی تنخواہ بھی بندھی ہوئی ہے 

چلوں تو پاؤں میں زنجیر سی بندھی ہوئی ہے 
کھڑا ہوں، جان کی قیمت ادھر لگی ہوئی ہے 

وہ کچھ کہے نہ کہے ، ہم سمجھ ہی جائیں گے 
زباں سکوت کی ہم نے بہت سنی ہوئی ہے 

ہے منتظر یہ کسی کوچ کے نقارے کی
یہ فوج سرحدِ مژگاں پہ کیوں رکی ہوئی ہے 

تو کیا یہ لوحِ فلک پر کبھی لکھا ہی نہ تھا؟
یہ کم نصیبی ہماری یہیں بنی ہوئی ہے ؟

یہ اور بات کہ قرطاس پر اب اتری ہے 
غزل تو سینکڑوں برسوں کی یہ کہی ہوئی ہے 


کہانیاں
ہرے گلابوں کی مہک
 ڈاکٹر نور السعید اختر
میں جب بھی کسی اہم کام میں مصروف ہوتاہوں وہ میرے تصورمیں آ دھمکتی ہے حالانکہ اب ان باتوں کوبرسوں بیت چکے ہیں۔ان پربھولی بسری یادوں کی دھول تہ درتہ جم چکی ہے ۔ لیکن ماضی کے بکھرے ہوئے خوابوں کے تانے بانے اس قدر مضبوط ہیں کہ وقت کی قینچی کااس پرکوئی اثر نہیں ہوتا۔ پھرمیراذہن اپنے کام سے غافل ہو کرادھرادھر بھٹکنے لگتا ہے اور میں وقت کے دھارے پرالٹی طرف بہنے لگتاہوں۔ دس پانچ سال پرانی بات ہوتوکوئی بات نہیں یہ توبرسوں پراناواقعہ ہے جس کی انجانی مہک کا احساس میرے دل ودماغ سے ہٹائے نہیں ہٹتا۔
ہوایوں تھاکہ ایک الھڑ، نٹ کھٹ، مزاج کی بھولی بھالی سی لڑکی ہمارے پڑوس میں کسی کے یہاں مہمان آئی ہوئی تھی۔ ہمارے گھرکے باغ میں مختلف رنگوں کے گلابوں کی کیاریاں تھیں اورہم سب ان کی دیکھ بھال کرتے تھے ۔ یوں سمجھئے کہ ساراگھر گلابوں کا دیوانہ تھا۔ موسموں کے مطابق کم، زیادہ گلاب کھلا کرتے تھے ۔ کہیں کلیاں ہی کلیاں ہوتیں۔ پھر ادھ کھلی کلیاں اور پھرمسکراتے ہوئے کھلتے جانے والے گلاب اپنی اپنی بہار دکھاتے جاتے اورپھر اچانک کچھ دنوں کے لئے یہ نہ جانے کہاں گم ہوجاتے ۔
میرا اسٹڈی روم بالائی منزل پرتھا۔ جہاں سے پھولوں کانظارہ اوربھی دلکش نظرآتا تھا۔ میں جب بھی تھکاوٹ یابوریت محسوس کرتا، اپنے پائیں باغ میں جھانک لیتا تھانہ جانے ان گلابوں میں کون سا جادو تھاکہ ان پر نظر پڑتے ہی مجھ میں تازگی کے مزے پھوٹ پڑتے اور میں تازہ دم ہوجاتا۔ سرماکاموسم تھاپھولوں پر بہارمنڈلارہی تھی اوران پر رنگ برنگی تتلیاں لپٹتی نظرآرہی تھیں۔ اچانک میری نظرپائیں باغ کے دروازے پرگئی جس کے ادھ کھلے دراڑ سے دوبادام نماآنکھیں نظرآرہی تھیں۔ وہ آنکھیں تھیں یا قیامت؟جیسے مدھ کے چھلکتے کٹورے ، بڑی بڑی نرگسی آنکھیں گلابوں کی کیاریوں کاتعاقب کر رہی تھیں جیسے کسی کھوئی ہوئی چیز کی تلاش کر رہی ہوں۔ دس منٹ تک وہ آنکھیں گلابوں کے ساتھ آنکھ مچولی کھیلتی رہیں۔ میں نے اس طرف کوئی خاص توجہ نہیں دی۔ لیکن دوسرے دن بھی وہی منظر آنکھوں کے سامنے تھا اورتیسرے دن بھی۔ اب میرے تجسس نے انگڑائی لی اورمیں نے یہ معلوم کرنے کی کوشش کی کہ آخرماجراکیا ہے ؟ اور یہ کون ہے جو ہمارے گلابوں کوگھورتاجاتاہے ؟
چوتھے روزصبح سویرے میں نے اپنی چھوٹی بہن کوچاکلیٹ کی لالچ دے کر جاسوسی کے لئے آمادہ کرلیا۔ وہ چپکے سے داخلے کے دروازے سے باہر گئی اور پائیں باغ کے دروازے سے کچھ دور خاموش کھڑی ہوگئی، چند ہی منٹوں بعدمیری بہن واپس آئی اور صرف اتنابتاگئی کہ وہ تانک جھانک کرنے والی تواپنی پڑوسن کی مہمان ہے ۔ اب میرے تجسس کومہمیز لگ گئی اور میں اس مرگ نینی کودیکھنے کے لئے بیتاب ہوگیا۔
یہ محص اتفاق تھامیں اپنی بہن کے ساتھ عید کے موقع پر خریداری کے لئے مارکیٹ گیاہوا تھا۔ ہم لوگ ایک دوکان میں شاپنگ کر رہے تھے ۔ کچھ دیر بعد چندبرقع پوش خواتین دوکان میں داخل ہوئیں۔ انھوں نے دوکان میں چہرے سے نقاب ہٹادیئے اورخریداری میں مصروف ہوگئیں۔ میری بہن نے کنکھیوں سے ان عورتوں کاجائزہ لیااور پھر مجھے چٹکیاں بھرنے لگی، اول تو میں کچھ نہیں سمجھالیکن اس نے جب دوبارہ چٹکی لی تومیں نے پوچھا: ’’کیا ہے ؟‘‘
بہن نے کہا:’’وہی،دروازے کی اوٹ سے جھانکنے والی، میرے پاس کھڑی ہے ۔ میں نے نظربھرکراس چاندسے مکھڑے کوحجاب کے سیاہ بادلوں میں گھراہوادیکھا۔ اس کی ہرنوں جیسی سیاہ مخروطی آنکھوں پر کاجل کی تلواریں تنی ہوئی تھیں۔ ایسالگ رہا تھاجیسے گلاب سے چہرے پر نیل کمل کھل گئے ہوں وہ ایک دم جھینپ گئی۔
میری شرارتی بہن نے موقع کی نزاکت جان کراسے اپنی طرف مخاطب کیا اورکہا باجی آپ وہی ہیں ناجوہمارے گلابوں کو تانکتی جھانکتی ہیں ؟ اس کی شرمندگی مسکراہٹ میں بدل گئی، اس نے کہا:’’تم بہت شریرہو، پہلے اپنا نام توبتاؤ؟‘‘
میری بہن نے جواب دیا:’’گلبانہ‘‘
وہ اس انوکھے نام پر چونک پڑی’’یہ کیسے نام ہوا؟‘‘ اس نے تعجب سے پوچھا بہن نے بتایا۔ ہم سب کوگلاب بہت پسندہیں ، اس لئے سب کویہی نام بہت بھایا۔کیوں آپ کوپسندہیں آیا؟‘‘میری بہن نے استفسار کیا۔
اس نے فوراًجواب دیا:’’مجھے تمہارانام واقعی بہت اچھالگا، ویسے تو مجھے گلاب بھی بہت پسندہیں۔۔۔ ‘‘ یہ کہہ کروہ خاموش ہوگئی۔
بہن نے بڑی بے تابی سے پوچھا:’’لیکن‘‘ کیاباجی۔
’’گلبانہ مجھے ہرے رنگ کے گلابوں کی تلاش ہے ۔ اس لئے جہاں کہیں گلابوں کی کیاریاں نظرآتی ہیں۔ میں انہیں ڈھونڈتی رہتی ہوں۔‘‘
خیروہ میری بہن کواپنانام ’’زینت‘‘بتاکران عورتوں کے ساتھ دوکان سے چلی گئی۔ پھرایک مرتبہ وہ بہن کی سالگرہ پربھی آئی تھی۔ سالگرہ کی تصاویر میں اس کی فوٹوسب سے نمایاں تھی۔ تصویر میں وہ قتالہ ہرے کامدانی سوٹ اور دھانی دوپٹہ میں ملبوس تھی۔ اس پرمیچنگ کانوں کے مرغولے ، بالوں کے کلپ، ربن اور گلے میں ہرے موتیوں کی مالاڈالے ہوئے تھی۔
امی جان نے فوٹومیں اس کی طرف اشارہ کرتے ہوئے کہا تھاکہ:’’میں تو ایسی ہی بہواپنے گھرلاؤں گی‘‘لیکن کہنے اور ہوجانے کے بیچ میں وقت کا سمندر حائل ہوتاہے ۔ جس کے دونوں کنارے کبھی نہیں ملتے ۔
چنددنوں بعدوہ سبز پروں والی تتلی اپنی دھن میں نہ جانے کن گلستانوں کی طرف چلی گئی۔ بس ایک باراس کا خط میری بہن کے نام پاکستان سے آیا تھا جس کا آخری جملہ کچھ ایسا تھا:
’’گلبانہ، خداحافظ کہنے سے پہلے تمہیں اتنابتاناضروری سمجھتی ہوں کہ مجھے ابھی تک ہرے گلاب نظرنہیں آئے ۔‘‘
ممکن ہے اس جملے کے پس پردہ کوئی اشارہ ہو۔۔۔ پھرایک عرصہ بیت گیا گلابوں کے کئی موسم آئے اوربیت گئے ۔ نہ جانے ان کیاریوں میں کتنی بار نئے پودے لگائے گئے لیکن دروازے کی اوٹ سے جھانکنے والے کی تمنا پوری نہ ہو سکی۔
انجینئرنگ کے امتحانات کے بعدنتائج کے اعلان کے ساتھ ہی میں سات سمندر پارامریکہ اپنے بڑے بھائی کے پاس چلاگیا۔ تین سال بعد میں اپنی شادی کے لئے گھرواپس آرہا تھا۔ یار، دوست ایئرپورٹ پر الوداع کہنے کے لیے اکٹھاتھے ۔ گلابوں سے میری دیوانگی کادوستوں کاعلم تھا۔ ایک دوست جوسب سے آخرمیں آیا تھا۔ عجلت میں ایک گلدستہ مجھے تھما گیا۔ خدا حافظ کہتے ہوئے اس نے صرف اتناکہا:’’یہ لوتمہارے خوابوں کے پھول ہرے گلاب۔‘‘
ان ہرے گلابوں کی بھینی بھینی مہک سے مجھ میں تروتازگی پیداہوگئی۔ میں گلدستے کواپنے سینے سے لگائے ہوائی جہاز میں سوارہوگیا۔ ان گلابوں سے ماضی کے کئی دریچے کھلنے لگے تھے اورمیں خلاؤں میں ان میں جھانک کر یادوں کی فلم کوریوائنڈ(Rewind)  کر رہا تھا۔ میری فلائٹ لندن ہو کر ہندوستان جارہی تھی۔ ڈیڑھ گھنٹے جہاز لندن میں رکااور پھر اڑان بھری۔ دوپہر کے کھانے کاوقت ہو چکا تھا اس لئے جہاز میں کچھ زیادہ ہی ہلچل تھی۔
میں ونڈوسیٹ پربیٹھاہوا تھا۔ میرے پاس والی دونوں سیٹیں جواب تک خالی پڑی تھیں ان پرایک برقع پوش خاتون کے ساتھ چار، پانچ سال کی نٹ کھٹ، معصوم، گلابوں سی رنگت والی پنکھڑی جیسے ہونٹوں والی، پیاری سی بچی بیٹھی ہوئی تھی۔نقاب پوش محترمہ توکوئی کتاب میں کھوئی ہوئی تھیں اور یہ چنچل بچی ایک منٹ کے لئے سکون سے بیٹھنے کوتیار نہیں تھی۔ بار بار اس کی امی تاکید کئے جارہی تھی۔ بھلاوہ توبچی کب مانتی۔ جب اس کا یہ چلبلاپن بہت بڑھ گیاتومحترمہ مجھ سے مخاطب ہوئی اورکہا’’ بچی بے حد شرارتی ہے ‘‘ آپ کوشاید راستہ بھر تنگ کرے اس لئے معاف فرمائیے گا۔‘‘
میں نے جواب دیاکوئی بات نہیں کم ازکم طویل سفر اچھاتو کٹ جائے گا۔ میں نے بچی کوقابو کرنے کے لئے اس سے گفتگو شروع کر دی۔ میں نے پوچھا:’’اچھا بے بی!اپنانام توبتاؤ؟‘‘
اس نے تتلائے ہوئے لہجے میں جواب دیا:’’دلبانو‘‘
میں ہنس دیا، اس پراس کی ممی نے کہا:’’تتلاتی ہے اس لئے اپنانام صحیح نہیں بول پاتی، دراصل اس کا نام گلبانہ ہے ۔‘‘
میں نے دوسراسوال کیا:’’اچھابے بی آپ کہاں جارہی ہیں۔‘‘
اس نے جواب دیا:’’نادپور کالاامی کے پات۔‘‘
اس کی ممی نے دوبارہ تلفظ صحیح کردئیے :’’ناگپور خالہ امی کے پاس۔‘‘
کچھ ہی دیر میں گلبانہ مجھ سے مانوس ہوگئی اورمیری گودمیں آبیٹھی۔ اب مجھے اس کی توتلی زبان سمجھ میں آنے لگی تھی۔
اس نے پوچھنا شروع کیا:’’اس کیری بیگ میں کیاہے ؟‘‘
میں نے کہا:’’پھول ہیں۔‘‘
وہ بچی مچل کرکہنے لگی:’’اسے اور اس کی امی کوپھول بہت پسندہیں ، پلیز مجھے پھول دکھائیں۔‘‘
میں کیری بیگ سے وہ مہکتاہواگلدستہ باہرنکالاہی تھاکہ مجھے دبے لفظوں میں سرگوشی اچھی طرح سنائی دی۔
’’ہائے اللہ!ہرے گلابوں کی مہک۔‘‘
میرے تن بدن میں برقی رودوڑگئی، گذرے ہوئے واقعات کی کڑیاں ملتی گئیں اورمیں بڑی حسرت کے ساتھ ان گلابوں کوتکتاہی رہا۔

***

ایک زخم اور سہی
نور شاہ

آج پھروہی ہواجس کا اندیشہ اچلاکوپہلے ہی سے تھا، جونہی وہ وکرم کے ساتھ سجے سنورے بڑے ہال میں داخل ہوئی تووہاں پہلے سے آئے ہوئے مہمان ان کاسواگت کرنے کی بجائے ایک دوسرے کامنہ دیکھنے لگے ۔ آنکھوں ہی آنکھوں میں اشارے ہونے لگے ، اشاروں کی اپنی زبان ہوتی ہے ، اپنے معنیٰ ہوتے ہیں۔ اپنی اہمیت اورافادیت ہوتی ہے لیکن اچلااب اس زبان کو بخوبی جانتی تھی، ان اشاروں کی اہمیت سے واقف ہو چکی تھی اس نے پہلے وکرم کی طرف دیکھاوہ کچھ گھبرایا گھبرایا سا تھا چہرے پر پریشانی کے آثارنظرآرہے تھے ۔ پھراچلا نے اپنے اردگرد دیکھا ایک قبر کی سی خاموشی چھاگئی جیسے ساراماحول ایک قبرستان کی شکل اختیار کرگیا ہووہاں موجود سارے لوگ، عورتیں مرداور بچے جیسے ابھی ابھی کسی عزیز کوقبرکے اندھیروں میں دفناکر لوٹ آئے ہوں۔ اچلاکواس بات کا احساس تھاکہ وہ ایک بیوہ ہے اورایک بچے کی ماں بھی، کرنل ناتھ کی بیوہ اور اس کے بچے ونود کی ماں ، کرنل ناتھ کارگل جنگ میں اپنی سرحدوں کی حفاظت کرتے کرتے اپنی جان دے چکا تھا اوروکرم جوایک شریف گھرانے سے تعلق رکھتا تھا۔ کرنل ناتھ کی موت کے بعد اچلا کی زندگی میں ایک خاموش طوفان بن کرابھرا تھا، دراصل وکرم آرمی اسکول میں بحیثیت لیکچرار کام کر رہا تھا اورآنجہانی کرنل ناتھ کابیٹابھی اسی اسکول میں زیر تعلیم تھا، وکرم پہلے بھی کرنل ناتھ کی فیملی سے واقف تھاکئی باروہ ونود کے ساتھ ان کے گھربھی چلاآیا تھالیکن یہ رسمی ملاقاتیں تھیں ، وکرم کو کیامعلوم تھا کہ ایک روز یہ رسمی ملاقاتیں اس کی اوراچلا کی زندگی میں ایک خاموش طوفان کا روپ اختیار کرلیں گی اورپھرجب دونوں طرف طوفان اپنی پوری قوت، اپنی پوری شکتی کے ساتھ ٹکراجاتے ہیں توسکون اور شانتی ذہن ودل کے پر اسرار گوشوں میں پوشیدہ ہوجاتے ہیں۔
کرنل ناتھ کی موت کے بعدظاہرہے کہ اچلا کی زندگی اندھیروں میں بھٹکنے لگی ان اندھیروں میں ذراسی روشنی لانے کے لئے کئی رشتے داروں نے اصرار کیا تھاکہ وہ دوبارہ شادی کرے کیونکہ اس عمرمیں وہ زندگی کی شاہراہ پر اکیلی نہیں چل سکتی اور پھراس کے نوعمر بیٹے کوبھی ایک سہارے کی ضرورت پڑے گی لیکن وہ ہمیشہ ان کی کہی ان سنی کرتی رہی پھراس کی زندگی میں ایک نیاموڑآیا، اسے ایک چھوٹاسافلیٹ سرکارکی طرف سے رہنے کوملااور ساتھ ہی اس کے ایک قریب کے رشتہ دارنے جوایک بڑے عہدے پرفائر تھا اسے ایک مشہورفرم میں رسیپ شنسٹ (Receptionist) لگوادیا۔ وہ پڑھی لکھی تھی۔ خوبصورت اور جواں بھی تھی ابتدامیں اس کے ساتھیوں اور دوسرے عہدہ داروں کا رویہ اس کے ساتھ ہمدرددانہ تھالیکن آہستہ آہستہ ان کے رویے میں تبدیلی آتی گئی اب ان میں سے اکثر لوگوں کے لئے وہ کرنل ناتھ کی بیوہ نہ تھی بلکہ ایک جوان اور خوبصورت عورت تھی۔ مسٹربالی کا تو عجیب ساحال تھااس نے اچلاکو اپنے پرسنل آفس میں ٹرانسفرکیااور پھر ہر کام میں ناکردہ غلطیوں کی نشاندہی کرنے لگا اورکبھی کبھی اس قدر مہربان ہوجاتاکہ اچلا پریشان ہونے لگتی اورحیران بھی، وہ اچلا کوبغیر کسی کام یا مقصد کے اپنے کمرے میں بلانے لگااورایک دن جب اچلا کو گھر جانے میں دیر ہوئی تو مسٹربالی نے اپنی کارمیں لفٹ دینے کی خواہش ظاہر کی اچلا انکارکرتی رہی وہ اصرار کرتارہا آخرباس ہونے کے ناطے وہ اپنی بات منوانے میں کامیاب ہوہی گیا، دفتر سے اچلا کاگھر زیادہ فاصلے پر نہ تھا لیکن اچلا کولگ رہا تھاجیسے یہ راستہ ختم ہونے کوہی نہ آرہا ہو، وہ خاموش تھی اور مسٹربالی بولے جارہے تھے ۔
’’مجھے پوراوشواس ہے کہ دفتر میں میری تلخ کلامی سے آپ ناراض نہیں ہوتی ہوں گی۔ دراصل فرم کے بزنس میں بڑی تیزی سے اضافہ ہورہاہے جس کی وجہ سے کام میں کافی اضافہ ہواہے اورمجھے ۔۔۔ ‘‘وہ چاہتا تھا کہ اچلا بھی کچھ بولے لیکن وہ خاموش ہی رہی، کچھ دیربعدوہ پھربولا۔۔۔ 
’’میں آپ کی پرموشن کے بارے میں سوچ رہاہوں ، دراصل میں آپ کو پروموٹ کرنے کا فیصلہ کر چکاہوں۔‘‘
’’یہ توآپ کی عنایت ہے ، بڑاپن ہے ‘‘۔وہ نہ چاہتے ہوئے بھی بولنے پر مجبور ہوگئی۔
دوسرے دن جب وہ دفتر میں داخل ہوئی تودفتر کے دوسرے ساتھی اس کی جانب دیکھ دیکھ کرمسکرارہے تھے ۔ وہ خاموشی سے اپنے کیبن میں گئی اور پھر اپنے ٹیبل پرایک لفافہ دیکھ کراپنے ساتھیوں کی دبی دبی سی مسکراہٹ کا مطلب فوراًہی اس کے ذہن میں آگیا،اس نے کانپتے ہوئے ہاتھوں سے لفافہ کھولا، اپنی پروموشن کاحکم نامہ دیکھ کروہ حیران تونہ ہوئی لیکن بے ساختہ سنجیدہ ہوگئی۔ اس نے اپنالفافہ بیگ میں ڈالااور کام کرنے میں مصروف ہوگئی۔جب لنچ بریک میں کچھ لمحے تھے تومسٹربالی نے اسے اپنے کمرے میں بلالیا۔
’’جی فرمائیے ۔‘‘
’’کھڑی کیوں ہیں بیٹھ جائیے اوروہ کرسی پربیٹھ گئی۔‘‘
’’آپ کاپروموشن۔‘‘
’’ہاں ہاں دیکھ چکی ہوں۔‘‘ اچلانے بات کاٹتے ہوئے کہا۔۔۔ ’’آپ کا بہت شکریہ۔‘‘
’’اچھایہ بتائیے دفتری اوقات کے بعدآپ گھرمیں اکیلاپن محسوس کرتی ہوں گی، کیا شغل رہتاہے آپ کا۔‘‘
عجیب ساسوال تھالیکن جواب دینابھی ضروری تھا:’’کچھ نہیں ، گھرمیں ہی رہتی ہوں گھرکے ڈھیرسارے کام کرتے کرتے سمے بیت جاتاہے اور پھر میرا بیٹابھی ہے جس کی دیکھ بھال کرتی رہتی ہوں۔‘‘
’’آپ فلمیں وغیرہ۔۔۔ میرامطلب ہے ۔‘‘
’’بی ہاں میں آپ کامطلب سمجھنے کی کوشش کر رہی ہوں ، مجھے فلمیں دیکھنے کا زیادہ شوق نہیں اورپھرآج کل توٹی وی پرفلموں کی بھرمارہوتی ہے ۔‘‘
’’اورشاپنگ۔‘‘
’’اپنے گھر کی ضروریات میں گھرکے سامنے والی مارکیٹ سے خریدتی ہوں۔‘‘ اورپھرنہ جانے کیاہوامسٹربالی پرجنون ساسوارہوگیا۔ اس نے اچلا کا ہاتھ تھام لیا یہ شاید اس کی چاہت کااظہارتھا اس کی آنکھوں میں ایک عجیب سی بھوک تھی جوان جسم کو اپنانے کی بھوک، لیکن اچلاہاتھ چھڑانے میں کامیاب ہوگئی وہ پلٹ کراپنے کمرے میں آگئی ، اپنے بیگ سے پروموشن کاآرڈر نکالا، آرڈر کوایک بارپھرپڑھا اورایک گوشے میں لکھ دیا: ’’میں اس پروموشن کوقبول نہ کرتے ہوئے اپنی پوسٹ سے ریزائن کرتی ہوں۔‘‘
یہ لکھ کرلفافہ دوبارہ بندکیا، بیگ اٹھاکراپنے کمرے سے باہر آئی اور بالی کے کمرے کا دروازہ کھولا۔۔۔ 
’’میں جانتا تھاکہ تم پھرآؤ گی، تم کومیری ضرورت ہے اورمجھے تمہاری۔‘‘
اچلانے کچھ نہ کہا، ہاتھ میں پڑالفافہ زورسے بالی کی طرف پھینکا اورکمرے سے باہر چلی آئی۔
وہ رات اس کے لئے قیامت کی رات تھی، اس رات کاہرہرلمحہ اسے ناتھ کی یاد دلارہا تھا، نرم وگرم یادیں ، بھولی بسری کہانیاں۔۔۔ آج ہی کی رات کی طرح وہ رات بھی اس کے لئے بہت تکلیف دہ تھی، جنگ چھڑچکی تھی اور کل پوپھٹنے سے پہلے کرنل کواپنی یونٹ میں رپورٹ کرنے کے لیے کہا گیا تھا۔۔۔ ’’اچلافرض کرومیں جنگ سے واپس نہیں لوٹتا، توتم کیاکروگی۔‘‘
’’ایسانہیں کہتے ۔‘‘
’’نہیں میں سنجیدگی کے ساتھ کہہ رہاہوں ، ایک سپاہی اور موت کاایک دوسرے کے ساتھ بہت گہراتعلق ہوتاہے ۔ میدان جنگ میں زندگی جوت کی روشنی سے ابھرتی ہے اورپھرتم جانتی ہوکہ میں ایک عملی انسان ہوں۔‘‘
’’آپ یہ کیسی باتیں کرنے لگے ہیں۔‘‘
’’میری بات دھیان سے سنو، اگرواقعی مجھے کچھ ہوگیااورمیں لوٹ کرنہ آسکا توتم میرے اوراپنے بچے کاخیال رکھنااس کی زندگی، اس کے مستقبل کوتابناک بنانے کے لئے اگرتمہیں بھلانابھی پڑے گاتومجھے کوئی دکھ نہ ہوگا۔‘‘
اورجب اچلانے کچھ کہناچاہا توصبح ہو چکی تھی اورکرنل ناتھ چلاگیا تھا، لوٹ کر نہ آنے کے لئے اوراس کے بعد اچلاکوپہلی بار اپنی زندگی میں ادھورے پن کااحساس جاگا، تنہائیوں کاکرب ابھرااور اسے پہلی بار اس بات کا یقین ہوگیاکہ اچھے دن بہت کم ہوتے ہیں اوربرے دن ان گنت اور لاتعداد۔۔۔ !
اورجب کہ وہ اپنے بیٹے کامستقبل سنوارنے کے لئے اپنی جوانی اور اپنے جسم کو دوسروں کی عقابی نظروں سے بچانے کے لئے وکرم کے ساتھ شادی کرنے کی اپنی رضامندی کا اظہارکر چکی تھی تووہی لوگ جواچلاکوشادی کرنے کے لئے اصرار کر رہے تھے اب اس شادی کے خلاف تھے اور اچلا ان کی نگاہوں میں ایک گناہ گار تھی۔۔۔ اورآج بھی ، آج کی پارٹی میں ان میں سے کتنے لوگ موجودتھے ۔
اورآج کی پارٹی میں آئے لوگ پی پی کر، ہنس ہنس کر بجھ گئے اور تھک گئے لیکن ان میں وکرم شامل نہ تھا اورنہ ہی اچلا، وہ دونوں تھوڑی دیروہاں رک کر چلے آئے تھے ، دل شکستہ ہو کراور اچلا کوبہت دیرسوچنے پراحساس ہوا کہ کرنل ناتھ تومرچکاہے لیکن وہ اب بھی ان دیکھے بندھنوں میں بندھی ہوئی ہے ، وہ ان بندھنوں کوتوڑنہیں سکتی۔ شاید اس میں اس قدر حوصلہ نہیں ، اتنی ہمت نہیں کہ وہ بغاوت کر سکے ، شاید کرنل ناتھ کے جانے کے بعد اس میں اعتماد کی کمی آگئی تھی!
اوروہ شام بے حداداس تھی ، بارش نے بے پناہ شدت اختیار کرلی تھی باہر نکلنا دشوارہوگیا تھا اوراندر بندکمرے میں اچلااور آنجہانی ناتھ کا اکلوتا بیٹا بخارسے جھلس رہا تھا، ماں ہوتے ہوئے بھی اس کے لئے بیٹے کو بچانا مشکل ثابت ہورہا تھا، اس نے کئی بار کمرے کی کھڑکی کھولی، باہر اسے بارش برسنے کی آواز کے سواکچھ بھی نظرنہیں آیا۔ ڈاکٹر۔۔۔ وہ برستی بارش میں ڈاکٹر کے گھرتوجاسکتی تھی لیکن اپنے بیٹے کوتنہا چھوڑنا خطرے سے خالی نہ تھا، وہ کرے توکیاکرے ۔۔۔ وکرم۔۔۔ وکرم کی صورت اس کی نظروں کے سامنے پھرگئی لیکن وکرم کہیں بھی نہ تھا۔۔۔ !
دوسرے دن وکرم نے ونود کوسکول میں نہیں دیکھاتووہ گھبراگیا، اپنا پریڈ ختم کرنے کے بعد وہ ونود کودیکھنے کے لئے چلاآیا، پھرڈاکٹر آیا، ونود کا معائنہ ہوا، ڈاکٹرنے کچھ ٹیسٹ تجویزکئے ، پھر علاج شروع ہوا۔۔۔ ونود کو صحت یاب ہوتے ہوتے پورے دس دن لگ گئے اورپھر نہ جانے وہ جانی پہچانی سی گلابی خوشبوتیرنے لگی، بکھرنے لگی اورپھرسارا ماحول، ساراگھر، گھر کے سارے مکین گلابی خوشبو کی چاہت میں کھوگئے ، اس چاہت کے پس منظر میں حوصلہ تھا۔ ہمت تھی، شکتی تھی اوراعتماد تھی۔۔۔ اورایک نئی زندگی کا آغاز۔۔۔ !!!
تشکّر: قرطاس، ناگپور


***
 
وہ رات جب ستارے گرے ۔۔۔
تفسیر احمد

ایک موسم گرما کی رات ، سمندر کے کنارے ، ایک چھوٹے گھر میں ، ایک ننھے بچے نے اپنے آپ کو اُٹھتا ہوا محسوس کیا۔ نیند میں ڈوبی ہوئی آنکھوں سے اس نے سنا کہ ماں کہہ رہی تھی اس کو سونے دو، اتنی رات ننھے کیوں اٹھاتے ہو۔ تب اس نے اپنے ابا جان کے ہنسنے کی آواز سننی۔ اچانک وہ ابا کی گود میں تھا۔ خوابوں کی جیسی پھرتی سے وہ برآمدہ سے گزرتا ہوا ساحل سمندر پر پہنچا۔
آسمان ستاروں سی دہک رہا تھا۔
" دیکھو! " جب اس کے ابو نے کہنا شروع کیا ایک ستارہ اپنی جگہ سے ہلا۔ ستارہ ایک سنہرے شعلہ کی لکیر کی طرح اچنبھے ہوئے آسمانوں کو چمکاتے ہوئے سمندر کی طرف دوڑا اور اس سے پہلے کہ یہ معجزہ سطح سمندر کو چھولے ۔ ایک نئے ستارہ نے اس کی جگہ لے لی۔ پھر اس کے بعد تیسرا اور چوتھا ستارہ سمندر کی طرف لپکا۔
’’ ابا یہ کیا ہے ؟“
" شہاب ثاقب “۔ وہ ہر سال اگست کی بعض راتوں میں آتے ہیں۔ میں نے سوچا کہ تم اس تماشے کو پسند کرو گے “۔ باپ نے کہا۔
بس صرف اتنا۔ ایک سحر، پر اسرار اور خوبصورت سماں کی جھلک۔ لیکن اس کے بعد وہ بچہ اپنے بستر پر بیٹھا بہت دیر تک اندھیرے میں دیکھتا رہا۔ اس علم کو دیکھتا رہا جو اس نے اس رات حاصل کیا کہ اس چھوٹے سے خاموش گھر کے ارد گرد رات گرتے ہوئے ستاروں کا خوبصورت راگ گنگنا رہی تھی۔

دسیوں سال گزر گے ہیں۔ لیکن آج بھی مجھے وہ رات اسی طرح یاد ہے ۔ جیسے ستارے آج کی رات گرے ہیں۔۔۔

میں وہ سات سالہ بچہ تھا جس کے باپ کو یہ علم تھا کہ ایک ٹوٹا ہوا ستارہ ایک رات کی ٹوٹی ہوئی نیند سے بہتر تھا۔ ایک نیا تجربہ ایک نیا علم۔ میں نے میرے بچپن میں بہت سے کھیل کھیلے جس طرح دوسرے بچے کرتے ہیں۔ ان میں سے کافی میں بھول گیا ہوں۔ لیکن مجھے وہ یاد ہیں جب میں نے بکری کا دودھ دوہا تھا ، جب سرکس میں ایک بندھے ہوئے شیر کی کھال کو چھوا تھا، جب میں نے ساحل سمندر پر سیپ جمع کی تھیں۔ اور ان سے ماں کا کچن سجایا تھا۔

مجھے وہ سب کتابیں بھی یاد ہیں۔ جو امی چپکے سے میرے بستر کے پاس رکھ جاتی تھیں۔میں نے ان میں سے ایک کتاب میں ایک نئے براعظم کے متعلق پڑھا۔
’’ ماں یہ تو بڑی پیاری جگہ ہے ۔ “
’’ کیا تم وہاں جانا چاہو گے !“
’’ ہاں ماں “۔
’’ تب تم ضرور جاؤ گے “۔
اور آج میں وہاں ہوں 

تو پھر والدین ہونے کیا مقصد ہے ؟۔ بچوں کے لیے نئے دروازے کھولنا۔ ان میں شوق، تمنا اور جوش ولولہ پیدا کرنا۔ انہیں زندگی سے پیار کرنا سکھانا۔ انہیں اس دنیا سے محبت کرنا سکھانا۔ اللہ کی بنائی ہوئی چیزوں پر حیرت خیز ہونا سیکھانا۔ یہ دولت، یہ گھر یہ سب وہ خود بھی بنائیں گے ۔ مگر شکر کرنا، اچنبھا ہونا، پیار کرنا، خوش بشاش رہنا، اپنے کو زندہ محسوس کرنا، یہ سب سکھانا والدین کی ذمہ داری ہے ۔

اس رات کو بہت سال گزر گئے جب ستارے گرے تھے ۔۔۔
لیکن زمین اب بھی گھومتی ہے ۔۔۔
سورج اب بھی غروب ہوتا ہے ۔۔۔
رات اب بھی سمندر پر پھیلتی ہے ۔۔۔
اور اس سال جب اگست ستاروں کا خوبصورت نظارہ لائے گی۔ میرا بیٹی سات سال کی ہو گی۔۔۔

***
ناول
الاؤ
قسط ۶ (آخری)
ایم مبین
دن بھر رات بھر وحشت کا ننگا ناچ جاری رہا۔ جوہولناک واقعات وہ اپنی آنکھوں سے دیکھ رہا تھا۔ اس سے بھی زیادہ وحشت ناک واقعات ہوتے تھے جن کو سن کر کلیجہ کانپ اٹھتا تھا۔ رات سناٹے کو چیر کر بے بسوں کی دردبھری چیخیں فضا کے سینے میں دفن ہوتی رہیں۔ دھوئیں کے بادل سارے گاؤں کو اپنی لپیٹ میں لیے رہے ۔ جگہ جگہ سے آگ کی لپٹیں اٹھتی دکھائی دے رہی۔رات بھر وہ سونہیں سکا۔

  گیلری میں کھڑا اندھیرے میں آنکھیں پھاڑ پھاڑ کر گاؤں کو دیکھتا رہا۔ کبھی دل گھبرا جاتا تو آکر بستر پر لیٹ جاتا۔ لیکن پھر بھی نیند آنکھوں سے کوسوں دور تھی۔ اس نے زندگی میں ایسا منظر پہلی بار دیکھا تھا۔ اس نے اپنے بزرگوں سے ایسے مناظر کی کہانیاں سنی تھیں۔ لیکن یہ مناظر تو ان سے بھی زیادہ ہولناک تھے ۔ انسانوں کی جان لینے کے لیے ایسے ایسے وحشیانہ طریقوں کا استعمال کیا گیا تھا۔ جن کے بارے میں سوچا بھی نہیں جاسکتا تھا۔

  پو ٹھنے کے بعد بھی دھماکے ، چیخیں گونجتی رہی۔ وہ بستر پر لیٹا تھا۔ اچانک دروازے پر دستک ہوئی۔ دستک سن کر اس کا دل دہل اٹھا۔ ایسے ماحول میں ایسے ماحول میں کون اس سے ملنے کے لیے آسکتا ہے ؟ کانپتے دل سے اس نے     دروازہ کھولا تو دروازے میں مدھو کو کھڑی دیکھ کر اس کا دل دھک سے رہ گیا۔

  ’’مدھو تم ؟ اس وقت یہاں ؟‘‘

  مدھو نے کوئی جواب نہیں دیا۔ وہ اندر آئی اور اپنے دونوں ہاتھوں سے اپنا منہ چھپا کر پھوٹ پھوٹ کر رونے لگی۔

  ’’مدھو کیا بات ہے کیا ہوا ؟ ‘‘وہ مدھو کوروتا دیکھ کر گھبرا گیا۔ اور اس سے پوچھنے لگا۔ مدھو نے اس بار بھی اس کی کسی بات کا جواب نہیں دیا۔ اور اپنا چہرہ اپنے ہاتھوں سے چھپاتے دہاڑے مار مار کر روتی رہی۔ ’’مدھو کیا بات ہے تم بتاتی کیوں نہیں ؟ ‘‘ مدھو کا رونا دیکھ کر اس کے دل کی دھڑکنیں بڑھتی جارہی تھیں۔اور آنکھوں کے سامنے ااندھیرا چھاتا جارہا تھا۔ ’’تم اس وقت ایسے حالات میں یہاں آئی ہو؟ تمہیں ایسے حالات میں تو اپنے گھر سے بھی باہرنہیں نکلنا چاہیے تھا۔ سارا گاؤں وحشیوں سے بھرا پرا ہے ۔سارا گاؤں وحشی درندہ بن گیا ہے ۔ کسی کو کسی کا ہوش نہیں ہے ۔ ‘‘

  ’’جمی۔۔۔ میں لٹ گئی۔۔۔ میں برباد ہوگئی۔میں کسی کو منہ دکھانے کے قابل نہیں رہی۔ ایک درندے نے مجھے کسی قابل نہیں چھوڑا۔‘‘وہ زورزور سے دہاڑے مارمار کر رونے لگی۔

  اس کے دل کی دھڑکنیں تیز ہوگئیں۔اور آنکھوں کے سامنے کا اندھیرا کچھ زیادہ ہی گہرا ہوگیا۔ اس کی کچھ سمجھ میں نہیں آیا مدھو کیا کہہ رہی ہے ۔ یا کیا کہنا چاہتی ہے ۔

  ’’مدھو تم کیا کہہ رہی ہو۔ میری کچھ سمجھ میں نہیں آرہا ہے ۔ ‘‘

  ’’جمی۔۔۔ مجھے مہندر نے برباد کر دیا۔ اس نے میرے ساتھ ریپ کیا ہے ۔ میری عصمت دری کی ہے ۔ یہ کہہ کرکہ اب میں تمہارے قابل نہیں رہوں گی۔اس کے بعد تم میری طرف آنکھ اٹھاکر بھی نہیں دیکھو گے ۔ ‘‘ مدھو روتی ہوئی بولی۔

  اسے ایسا محسوس ہوا جیسے کسی بارود خانے کی سادی بارود اس کے دماغ میں پھٹ پڑی ہے ۔ ساری گاؤں میں لگی آگ اس کے وجود میں آکر سماگئی ہے ۔ اس کے ذہن میں مسلسل دھماکے ہورہے تھے ۔ اور وجودجل رہا تھا۔ آنکھیں دہک رہی تھیں۔ اور ان دہکتی آنکھوں سے وہ اس منظر کو دیکھ رہا تھاجسے مدھو نے بیان کیا تھا۔

  ’’جمی۔۔۔ مہندر بہت کمینہ ہے ۔ سارے گاؤں میں اس نے آگ لگائی۔۔۔ ہر ذلیل گھناؤنا کام کیا۔۔۔ اور آخر میں مجھے بھی نہیں چھوڑا۔میرے ماں باپ کو اس نے ایک کمرے میں بد کر دیا اور اوپر چلا آیا۔ میں بہت چیخی چلائی۔میں نے مدد کے لیے سارے گاؤں کا بلایا۔۔۔ لیکن جب سارا گاؤں چیخوں میں ڈوبا ہو۔۔۔ ہر کوئی مدد کو بلارہا ہو تو پھر کون میری مدد کو آئے گا؟ میرے ماں باپ بے بسی سے میرے لٹنے کا تماشہ دیکھتے رہے ۔جب سینکڑوں عصمتیں لٹی ہو۔ اگر میری بھی لٹی تو اس سے کسی کوکیا فرق پڑتا ہے ۔ اس ذلیل کا ایک ہی مقصد تھا تم یہ سب جاننے کے بعدمجھے ٹھکرادو۔ میراغرور ٹوٹ جائے میں دنیا کو منہ دکھانے کے قابل نہ رہوں۔ میں اس کی نہ ہو سکی تو تمہاری بھی نہ ہو سکوں۔‘‘ 

  وہ اپنا سر پکڑ کر بیٹھ گیا۔ کچھ لمحوں قبل تک وہ اتنے جوش اور غصے میں بھرا تھا کہ اس کا دل چاہ رہا تھاوہ ابھی مہندر کے گھر پہنچ جاتے اور اپنی کرپان سے مہندر کے ٹکڑے ٹکڑے کر دے ۔ لیکن پھر جیسے اس پر برف پڑگئی۔ وہ مدھو کے آنسوؤں کو دیکھ رہا تھا۔ اس کے چہرے پر تھرکتی بے بسی کو دیکھ رہا تھا۔ مدھو کے آنسودیکھ کر اس کا کلیجہ منہ کو آرہا تھا۔ اس کے چہرے کی بے بسی اس پر ہوئے ظلم کی داستان سنارہی تھی۔ ایک عورت کی عصمت اس کا سب سے قیمتی زیور ہوتی ہے وہ اس گہنے کو ساری دنیا سے بچاکر رکھتی ہے ۔ اپنے محبوب ،اپنے شوہر پر نچھا ور کرنے کے لیے ،ایک عورت کے لیے اپنے دیوتاکے قدموں میں چڑھاوا چھڑانے کے لیے اس سے بڑھ کر اور کوئی چیز نہیں ہو سکتی۔ اگراس سے اس کا وہی قیمتی زیور کوئی زبردستی اس چھین لے تو اس عورت کے دل پر کیا گذرے گی۔اس کا اندازہ لگانا دنیا کے کسی بھی مرد کے لیے بہت مشکل کام تھا۔

  لیکن وہ مدھو کے درد کو محسوس کر رہا تھا۔ اسے خود لگ رہا تھا اس سے اس کی سب سے قیمتی چیز چھین لی گئی ہے ۔ اس کی جو زندگی کا حاصل تھا وہی حاصل اس سے چھین لیاگیا ہے ۔ وہ اپنے آپ کو مدھو کی طرح بے بس محسوس کر رہا تھا۔ جذبات سے مغلوب اٹھا اور اسے اپنے آپ پر قابو رکھنا مشکل ہوگیا۔اور وہ بھی مدھو کی طرح اپنے دونوں ہاتھ سے اپنا چہرہ چھپا کر بچوں کی طرح پھوٹ پھوٹ رونے لگا۔

  اسے روتا دیکھ کر مدھو کا بھی دل بھر آیا اور وہ بھی دہاڑیں مارمارکر رونے لگی۔ اور شدت جذبات سے بے قابو ہو کر اس سے لپیٹ گئی۔ اور وہ دونوں ایک دوسرے سے لپٹے رونے لگے ۔ ایک دوسرے سے لپٹے پتہ نہیں وہ کتنے دیر تک روتے رہے ۔

  مدھو کی ہچکیاں بندھ گئیں۔ اور اس کا گلا رندھ گیا۔ اس کی بھی ہچکیاں بندھ گئی اور گلا بھر آ یا۔ کافی دیر کے بعد وہ ایک دوسرے سے الگ ہوئے اور دو کونوں میں بیٹھ کر بے وجہ کبھی چھت اور کبھی فرش کو دیکھتے پتہ نہیں کیا کیا سوچنے لگے ۔دنوں ایک دوسرے سے نہ کوئی بات کر رہے تھے اور نہ ایک دوسرے کی طرف دیکھ رہے تھے ۔ نہ ان کے منہ سے ایک لفظ نکل رہا تھا۔ سسکیاں رک گئی تھیں۔ گلا رندھا ہوا تھا۔ لیکن آنسو رکنے کا نام نہیں لے رہے تھے ۔

  بہت دیر بعد وہ بولا ’’مدھو۔۔۔ حالات بہت خراب ہے ۔ ایسے حالات میں تمہاری جیسی لڑکی کا گھر سے باہر نکلنا ٹھیک نہیں ہے ۔ایک درندے مہندر کے ہاتھوں تم تباہ تو ہوئی ہو۔ چاروں طرف ہزاروں مہندر بکھرے ہوئے ہیں۔ہر آدمی مہندر کی طرح جانور بن گیا ہے ۔ جس طرح مہندر نے درندگی کا مظاہرہ کر کے حالات کا فائدہ کر اپنے من کی مراد حاصل کرلی ہے ۔ میں نہیں چاہتا ہوں کہ کوئی اور مہدر کی طرح حالات کا فائدہ اٹھاکر تم سے اپنے دل کی مراد پوری کرلے ۔۔۔ تم گھر جاؤ۔ اس طوفان کو تھمنے دو اس کے بعد سوچیں گے کہ حالات کا کس طرح مقابلہ اور سامنا کرنا ہے ۔ اور ہمیں اب کیا کرنا ہے ۔ ‘‘

  ’’جمی۔۔۔ یہ میری تم سے آخری ملاقات ہے ۔ ابمیں کبھی تم سے سامنا نہیں کروں گی۔ تم مجھے بھول جاؤ۔۔۔ میرا خیال بھی اب دل میں نہیں لانا۔سوچنا تمہاری زندگی میں کوئی مدھو نام کی لڑکی آئی ہی نہیں تھی۔ میرے پیچھے اپنی زندگی برباد نہیں کرنا۔ کسی اچھی سی لڑکی سے شادی کر کے اپنا گھر بسا لینا۔ ‘‘سسکتی ہوئی مدھو بولی۔

  ’’یہ کیا کہہ رہی ہو۔۔۔ مدھو ‘‘وہ تڑپ اٹھا ’’تم میری روح ہو۔۔۔ میری جان ہو۔۔۔ تمہارے بغیر میں اپنی زندگی کاتصور ہی نہیں کر سکتا۔نہیں۔۔۔ نہیں دنیا کی کوئی طاقت ہمیں ایک دوسرے سے جدا نہیں کر سکتی۔ یہ طوفان تو ایک معمولی ہواکا جھونکا تھا۔ جو گذرگیا یہ طوفان تو دور اس طرح کے ہزاروں طوفان بھی ہمیں اے دوسرے سے جدا نہیں کر سکتے ۔تم میری ہو۔۔۔ میری رہو گی۔۔۔ ہر حال میں۔۔۔ ہر حال میں۔۔۔ ‘‘

  ’’نہیں جمی۔۔۔ اب میں تمہاری نہیں ہو سکتی۔۔۔ میں تمہارے قابل نہیں ہوں۔ مجھے بھول جاؤ۔۔۔ مجھے بھول جاؤ۔۔۔ ‘‘کہتی سسکتی ہوئی مدھو اٹھی اور تیزی سے کمرے کے باہر نکل گئی۔

  وہ اسے آوازیں دیتا رہ گیا۔ اور وہ اس کی نظروں سے اوجھل ہوگئی۔ گیلری میں آیا تو اس نے دیکھا۔۔۔ وہ سسکتی گاؤں کی طرف جارہی ہے ۔ لمحہ بہ لمحہ اس سے دور ہوتی جارہی ہے ۔ اوپھر اس کی آنکھ سے اوجھل ہوگئی۔

٭
  کبھی لگتا طوفان تھم گیا۔ او رکبھی لگتا یہ تو آغاز تھا۔ابھی عروج باقی ہے ۔ گاؤں کا طوفان تھم بھی گیا تو اس سے کوئی فرق نہیں پڑتا رہا تھا۔ چاروں طرف طوفان اٹھا ہوا تھا۔ آس پاس کے سارے گاؤں ،علاقے جل رہے تھے ۔ ہر جگہ وہی مناظر تھے جو نوٹیا میں دیکھے گئے تھے ۔ وہی واقعات دہرائے جارہے تھے ۔ جو نوٹیا میں پیش آئے تھے ۔

  ہر گاؤں میں ایک مہندر پٹیل سا راکشس موجود تھا۔ گاؤں میں ایک بھی مسلمان نہیں بچا تھا۔ یا تو وہ آگ میں جل کر مر گئے تھے ۔ یا ان کی بے وارث لاشیں گاؤں کی سڑکوں پر سڑ چکی تھیں۔ یا پھر وہ جان بچاکر کسی طرح گاؤں سے بھاگنے میں کامیاب ہوئے تھے ۔ اور قریبی شہر کے ایک پناہ گزیں کیمپ میں کسمپرسی کی زندگی گذاررہے تھے ۔

  پورے گاؤں پر ایک پر ہول سناٹا تھا۔ ہر چہرہ تنا ہوا تھا۔ تنے ہوئے چہرے پر نہ تو پشیمانی کا تاثرات تھے اور نہ ہی فاتحانہ جذبات مستقبل کے خوف سے ایک تناؤ ہر ایک کسی کے چہرے پر تھا۔ مہندر بھائی پٹیل جیسے لوگوں کے چہروں پر فاتحانہ تاثرات تھے ۔ اور وہ ایک ایک لمحہ کا جشن منارہے تھے ۔ لوگوں کو جمع کر کے تقریرں کرتے ۔ اپنے کارنامے سناتے اور ان کو ان کے کارناموں پر مبارکباد دیتے اعلان کرتے ۔

  ’’یہ اکھنڈ بھارت کی راہ میں پہلا قدم ہے ۔۔۔ ‘‘

  ’’چل پڑے ہیں۔۔۔ اب منزل دور نہیں۔۔۔ ‘‘

  ’’آج گجرات۔۔۔ کل دوسری ریاست۔۔۔ ‘‘

  ’’ملک میں ایک بھی۔۔۔ ملچھ نہیں بچے گا۔۔۔ ‘‘

  ’’مسلمان یا تو قبرستان جائیں گے ۔۔۔ یاپاکستان۔۔۔ ‘‘

  اب گاؤں میں دھیرے دھیرے خاکی وردیاں دکھائی دینے لگی تھیں۔ اخبار کے رپورٹر اور ٹی وی چینل کے کیمرہ مین آنے لگے تھے ۔لیکن ان کو جو کچھ ہوا اس کی کہانی سنانے والا کوئی نہیں تھا۔ وہ پناہ گزیں کیمپوں سے لوگوں کی کہانیاں سن کر آتے اور ان کے لیے جلے گھروں کی منظر کشی کر کے خبریں بناتے ۔

  گاؤں کے لوگوں کے زبانوں پر جیسے تالے لگے ہوئے تھے ۔ان کو سختی سے حکم دیا گیا تھا کہ وہ اپنی زبان نہ کھولے ۔۔۔ اگر کسی نے زبان کھولی تو اس سے سختی سے پیش آیا جائے گا۔پریس رپورٹر لوگوں سے پوچھتے کہ کیا اس گاؤں میں اس طرح کے واقعات ہوئے توجواب میں وہ خاموش رہتے یا کچھ گھاگ قسم کے لوگ اس بات کو جھٹلاتے کہتے یہ گاؤں کے شریف لوگوں کو بدنام کرنے کی سازش ہے ۔

  اس کا دل چاہتا کہ وہ کیمرے سامنے جاکر کھڑا ہوجائے اور جو کچھ اس نے اپنی آنکھوں سے دیکھا،جو کچھ اپنے کانوں سے سنا ،جو کچھ اس گاؤں میں ہوا اس کا ایک ایک لفظ سنادے ۔ لیکن وہ خوفزدہ تھا۔ اس ڈر تھا اگراس نے سچائی بیان کی ،زبان کھولی تو اس کا انجام بھی جاوید سا ہوگا۔

   چاروں طرف وحشی بکھرے پڑے تھے ۔ وہ وحشیوں سے کے درمیان گھرا ہوا تھا۔ اس لیے ایک کونے میں دبکے رہنے میں ہی اس کو عافیت محسوس ہورہی تھی۔ اب تک کوئی گرفتاری عمل میں نہیں آئی تھی۔ وحشی دندناتے سارے گاؤں میں آزاد گھوم رہے تھے ۔ ان کے چہروں پر فاتحانہ چمک تھی۔ اور آنکھوں میں وحشی ارادے ۔ شریف لوگ ان کو دیکھتے تو ان کے کارناموں کو یاد کر کے سہم جاتے تھے ۔اور ادب سے انھیں سلام کر کے آگے بڑھ جاتے تھے ۔

  وہ لوگوں کے دلوں میں ڈر ،دہشت ،خوف کی علامت بن گئے تھے ۔ سیاسی لیڈر آتے ۔مگر مچھ کے آنسو بہاتے ، دھواں دھارتقریریں کرتے ۔ قاتلوں ، مجرموں کو نہ بخشنے کا غزم کرتے اور واپس چلے جاتے ۔ قاتل، مجرم، وحشی ان کے خلاف نعرے لگاتے ۔ وحشت ،درندگی، پائندہ باد کے نعرے لگاتے ۔اپنے کارناموں کے تاریخ کے سنہرے اوراق قرار دیتے ۔ ایسا لگتا تھا جیسے دنیا سے انصاف ، رواداری، سچائی ،خلوص ،محبت اٹھ گئی تھی۔ بس چاروں طرف نفرت ،زہر ،فرقہ پرستی چھائی تھی۔ ایک الاؤ دہکا ہوا تھا۔جس کی تپش چاروں طرف پھیلی تھی۔

  دوتین دن سے اس نے دوکان نہیں کھولی تھی۔ رگھو اور راجو بھی کام پر نہیں آرہے تھے ۔ اس دن وہ آئے بھی تو اس نے انھیں گھر بھیج دیا۔ ابھی حالات ٹھیک نہیں ہوئے تھے ۔ جب حالت دست ہوجائیں گے تو دوکان کھولوں گا۔ دوکان کھول کر بھی کوئی فائدہ نہیں تھا۔ نہ کوئی گاہک آنے والا تھا نہ دھندہ ہونے والا تھا۔ سارا وجود غم کا صحرا بنا ہوا تھا۔ کتنے غم تھے ان کا شمار کرنا مشکل تھا۔ گاؤں میں ہونے والے واقعات کا غم ،جاویدکی موت کا غم۔۔۔ اور اب سب سے بڑھ کر مدھو کی بربادی کا غم۔۔۔ مہندر کی درندگی کا احساس۔۔۔ ان باتوں کو یا کر کے کبھی خون کھول اٹھتا تو کبھی وجود پر ایک بے بسی چھاجاتی اور دل خون کے آنسو رونے لگتا۔

  وہ افسردہ سا دوکان کے باہر کرسی پر بیٹھا تھا۔ اسی وقت سامنے سے مہندر پٹیل فاتحانہ انداز میں چلتا ہوا آیا۔ ’’کہوسردارجی کیسے ہو؟تم بچ گئے ؟ بڑی بات ہے ؟ مجھ سے دشمنی لے کر بھی زندہ ہو۔۔۔ ورنا پورے گاؤں میں میرا کوئی بھی دشمن زندہ نہیں بچا ہے ۔ ‘‘

  اس نے کوئی جواب نہیں دیا سر اٹھا کر خالی نظروں سے مہندر کو دیکھا۔

  ’’اوہو۔۔۔ ہاں۔۔۔ شاید تمہیں اصلی بات تو معلوم ہی نہیں ہوئی۔سچ مچ تمہیں اس بات کا پتہ نہیں چلا ہوگا۔ ورنا ان آنکھوں میں یہ خالی پن نہیں ہوتا۔۔۔ آگ ہوتی۔۔۔ مدھو سے بہت پیار کرتے ہونا؟مدھو بھی پیار کرتی ہے تمہیں۔ مدھو جو میری ہے ۔ جس پر صرف مہندر پٹیل کا حق ہے ۔ وہ مدھو تمہاری ہوگئی تھی۔ اور تم پر اپنا تن من دھن سب کچھ نچھاور کرنے کے لیے تیار تھی۔ مہندر پٹیل کو ٹھکرا کر۔۔۔ ‘‘

  مہندر رک گیا اور اس کے چہرے کے تاثرات پڑھنے کی کوشش کرنے لا۔ وہ خالی خالی نظروں سے اسے گھورے جارہا تھا۔

  ’’لیکن اب مدھو تمہاری نہیں رہے گی۔ مدھو اگر عزت درا باپ کی بیٹی ہوگی تو تمہارے قریب بھی نہیں پھٹکے گی۔ اور مدھو کی اصلیت جان کر تو تم مدھو کی صورت دیکھنا بھی قبول نہیں کروگے ۔۔۔ اب مدھو زندگی بھر ایک رنڈی بن کر زندہ رہے گی۔ ایک رنڈی جس کو میں جب چاہوں تب استعمال کروں گا۔ ‘‘

  مہندر کی بات سن کر اس کے کانوں کی رگیں پھڑکنے لگیں۔

  ’’شاید تمہیں معلوم نہیں ہے ۔۔۔ مدھو کے ساتھ میں سہاگ رات منا چکا ہوں۔ مدھو کے کنوارے پن کو میں ختم کر چکا ہوں۔ مدھو کی جوانی کا ذائقہ سب سے پہلے میں نے چکھا ہے ۔اب وہ باسی ہے ۔ تم باسی کھانا کھاؤگے ؟۔۔۔ کھاؤ۔۔۔ اگر تم مدھو کو اپنا بھی لو۔۔۔ تو مجھے کوئی فرق نہۃیں پڑے گا۔۔۔ وہ میرا باسی۔۔۔ جھوٹا چھوڑا ہوا کھانا ہے ۔ جسے تم زندگی بھر کھاتے رہوگے ۔۔۔ تو سردارجی۔۔۔ میرا جھوٹا کھانا پسند کروگے ؟۔۔۔ کرلو مدھو سے شادی۔۔۔ لیکن اس کے ساتھ سہاگ رات تو میں منا چکا ہوں۔۔۔ اس کے ایک ایک انگ سے کھیل چکا ہوں۔۔۔ اس کے جسم کا ایک ایک حصہ اپنی آنکھوں سے برہنہ دیکھ چکا ہوں۔۔۔ اسے بھوگ چکا ہوں۔۔۔ آہا۔۔۔ آہا۔۔۔ آہا۔۔۔ جاؤ میری جھوٹی چھوڑی مدھو کو بھوگو۔۔۔ آہا۔۔۔ آہا۔۔۔ ‘‘

  ’’مہندر ‘‘اچانک اس کے منہ سے ایک چیخ نکلی ’’کمینے میں تجھے زندہ نہیں چھوڑوں گا۔۔۔ تونے میری مدھو کو برباد کیا۔۔۔ میں چپ رہا۔۔۔ اب تو اسے ذلیل کر رہا ہے ۔ تو زندگی بھر اس طرح میری مدھو کو ذلیل کرتا رہے گا۔ اس لیے اب میں تجھے زندہ ہی نہیں چھوڑوں گا۔۔۔ بولے سونہال۔۔۔ ‘‘کہتے ہوئے اس نے کرپان نکالی اور مہندر کی طرف لپکا۔

  مہندر اس نئی سچویشن سے گھبراگیا تھا۔ مہندر نے خواب میں بھی نہیں سوچا تھا کہ جمی اس طرح کا کوئی قدم اٹھائے گا۔ اس کے ہاتھوں میں ننگی کرپان تھی اور وہ کرپان لہراتا ہوا اس کی طرف بڑھ رہا تھا۔

  ’’نہیں ‘‘چیختا ہوا وہ گاؤں کی طرف بھاگا۔ عجیب منظر تھا۔ مہندر جان بچاکر کتوں کی طرح بھاگ رہا تھا۔ اور جمی اس کے پیچھے ہاتھ میں ننگی کرپان لیے دوڑریا تھا۔ جو بھی اس منظر کو دیکھتا۔ خوفزدہ ہو کر ایک طرف ہٹ جاتا۔اور دونوں کو راستہ دے دیتا۔ جیسے ہی مہندر اس کے قریب آتا وہ اپنی کرپان سے اس پر وار کرتا۔مہندر چیخ کرگرتا۔ لیکن ا سے پہلے کہ وہ اس پر دوسرا وار کرے مہندر پوری طاقت یکجا کر کے اٹھ کھڑے ہوتا اور بھاگ جاتا۔ جمی پھر اس کے پیچھے ننگی کرپان لے کر دوڑتا۔

  جہاں موقع ملتا وہ کرپان سے مہندر کے جسم پر وار کرتا۔مہندر سر سے پیر تک خون میں ڈوبا ہوا تھا۔ لوگوں نے اس سے بھی ہولناک مناظر دیکھے تھے ۔لیکن ایسا منظر نہیں دیکھا تھا۔ کل کا یودھا بے بس ،بے یاروں مددگار اپنی جان بچاے کے لیے بھاگ رہا تھا۔ کل تک جو لوگوں کی موت کا بنا ہوا تھا آج موت اس کا تعاقب کر رہی تھی۔ کسی میں اتنی ہمت نہیں تھی کہ وہ جمی کو روکے ۔

  جمی اپنی کرپان سے مہندر پر وار کیے جارہا تھا۔ آخر زخموں کی تاب نہ لاکر مہندر زمین پر گر پڑا۔ خون میں لت پت مہندر آخری بار تڑپااور پھر ساکت ہوگیا۔ نڈھال ہو کر جمی کرپان کا سہارا لے کر زمین پر بیٹھ گیا۔اور پھوٹ پھوٹ کر رونے لگا۔

  لوگ اس کے سینکڑوں میٹر دور دائرے کی شکل میں کھڑے اسے خوف سے دیکھ رہے تھے ۔ کسی میں اس کے قریب آنے کی ہمت نہیں تھی۔

  وہ مسلسل رو رہا تھا۔۔۔۔۔۔۔۔۔ !!

***

اردو
مولانا آزاد اور علمی اصطلاحات

پروفیسر وہاب قیصر

مولانا ابوالکلام آزاد کے لیے ابتداء ہی سے اردو زبان کی ترویج و ترقی پیش نظر رہی ہے ۔ وہ اس بات کے بڑے متمنی تھے کے اردو زبان کو ایک علمی زبان کا درجہ حاصل ہو۔ ان کا ماننا تھا کہ اردو زبان اسی وقت علمی زبان کہلائی جا سکتی ہے جب اس میں جدید علوم کی کتابیں ترجمہ کی جائیں اور علوم و فنون کا کوئی پہلو یوروپ کی زبانوں میں ایسا نہ ہو جس کا ارد و ترجمہ دستیاب نہ ہو۔ وہ اس بات کی اہمیت سے بھی اچھی طرح واقف تھے کہ اردو میں تمام علوم و فنون کی تصنیفات ، تالیفات اور تراجم کے لیے علمی اصطلاحات کا پایا جانا بے حد ضروری ہے ۔ 
مولانا آزاد سے پہلے انفرادی کوششوں سے دوسری زبانوں کے ہزارہا علمی اصطلاحات اردو میں منتقل ہو چکی تھیں۔ البتہ اصطلاح سازی کی ایک منظم کوشش جو تحریک کا درجہ رکھتی ہے مولانا آزاد کے زیر ادارت شائع ہونے والے اخبار الہلال نے شروع کی اور اس مقصد کے لیے اصول و قوانین بھی متعین کیے ۔ دوسری منظم کوشش حیدرآباد میں 1917 ء میں شروع ہوئی جب اردو ذریعہ تعلیم کی عظیم درس گاہ جامعہ عثمانیہ کے قیام سے دو سال قبل دارلترجمہ کا قیام عمل آیا جہاں 91,600 سے زائد علوم و فنون کی اصطلاحات وضع کی گئیں۔ آزاد ی کے بعد بھی ہندوستان میں قومی اردو کونسل برائے فروغ اردو زبان اور پاکستان میں کئی ایک علمی اور تعلیمی اداروں نے وضع اصطلاحات کا کام سر انجام دیا۔
مولانا آزاد نے ترجمہ ، تالیف اور مضمون نگاری 1899 ء سے ہی شروع کر دی تھی۔ ابتدائی تراجم اور مضامین صرف مشق کی خاطر تحریر کیے ۔ مضامین لکھتے ، پھر ایک نکتہ چیں کی حیثیت سے خود ہی ان پر نظر ڈالتے ، ان میں اضافہ کرتے اور ان کی اصلاح کرتے ۔ ہمار ی معلومات کے مطابق انھیں سب سے پہلے جس انگریزی اصطلاح کے اردو نعم البدل کی ضرورت پیش آئی وہ ایک سائنسی اصطلاح تھی۔ 1895 ء میں جرمنی میں دریافت کی گئی ایکس ریز پر مولانا آزاد نے ایک مضمون تحریر کیا تھا،جو لکھنؤ سے نکلنے والے ماہنامہ ’’ خدنگ نظر‘‘ کے شمارے مئی اور جولائی 1903 ء میں قسط وار شائع ہوا۔ ان شعاعوں کے لیے انھوں نے ایک اصطلاح ’’ ضؤغیر مرئی‘‘ مدون کی تھی۔ ان دنوں مولانا اس جرید ے کے اسٹنٹ ایڈیٹر تھے اور نثری حصہ ترتیب دیا کرتے تھے ۔ مضمون کی ابتدا میں انھوں نے ایک نوٹ شائع کیا تھا:
’’ اس مضمون میں دراصل ہمیں اس غیر مرئی روشنی کا حال لکھنا ہے جسے پروفیسر رونتگین نے دریافت کیا اور جس روشنی کے ذریعے سے مقفل صندوق اور انسان کے اندرونی جسم کی تمام کیفیت نظر آتی ہے ۔ اردو میں اس وقت بڑا نقص ( جو تراجم کا دروازہ روکے ہوئے ہے ) یہ ہے کہ اصطلاحات علمی اور اسما کے لیے اکثر الفاظ اردو میں نہیں ملتے ، اور مجبوراً اصل انگریزی یا کسی اور زبان کے لفظ پر توجہ کرنی پڑتی ہے ۔ چنانچہ اس روشنی کا نام بھی اردو میں کوئی نہیں ہے ، اور شخصی کوشش قرار دے بھی نہیں سکتی۔ مجبوراً ہم بجائے اصل انگریزی لفظ کے عربی لفظ ( جس سے اردو اس قدر غیر مانوس نہیں ہے ) یہاں لکھتے ہیں اور ہمارے نزدیک اور لفظوں سے    ’’ ضؤ غیر مرئی ‘‘ بہت بہتر ہے ۔‘‘
(آزاد دہلوی)
’’ خدنگ نظر‘‘ مئی و جولائی 1903 میں شائع اس مضمون کے علاوہ مولانا آزاد کی دوسری تحریروں میں بھی ایکس ریز کا ذکر آیا ہے جن میں وہ اس کے لیے اصطلاح میں تبدیلی لاتے رہے ہیں۔ الہلال 26 / فروری 1913 ء میں مولانا کا ایک مضمون ’’ ریڈیم ‘‘ پر شائع ہوا تھا اس میں انھوں نے ایکس ریز کے لیے اصطلاح ’’ شعاع غیر مرئی‘‘ کا استعمال کیا ہے ۔ عبدالرزاق ملیح آبادی کی روایت پر مبنی ان کی تصنیف ’’ آزاد کی کہانی خود آزاد کی زبانی‘‘ میں انھوں نے ایک مقام پر ایکس ریز کے لیے ’’ عکس ریز یعنی ضؤ غیر مرئی ‘‘ استعمال کیا ہے ۔ آج ہم سائنس کی تمام کتابوں میں ایکس ریز کے لیے اصطلاح ’’ لاشعاعیں ‘‘ استعمال کرتے ہیں جو دارالترجمہ جامعہ عثمانیہ کی دین ہے ۔
ماہنامہ لسان الصدق کے لیے بانکی پور کے علی محمود نے ایک مضمون بعنوان ’’ زبان کا قانون ‘‘ اشاعت کے لیے بھیجا تھا۔ اس میں انھوں نے بتایا تھا کہ اردو میں انگریزی الفاظ کے کثرت سے استعمال کا بڑھتا ہوا رجحان زبان کی شیرینی اور فصاحت کے لیے سخت مضر ثابت ہوگا۔ ساتھ ہی انھوں نے اردو والوں کو اس بات کا مشورہ بھی دیا تھا کہ جہاں تک ممکن ہو اردو زبان کو اس آمیزش سے دور رکھا جائے اور انگریزی الفاظ کے بجائے اردو ، عربی یا فارسی کے الفاظ استعمال کیے جائیں۔ اس سلسلے میں انھوں نے مثالوں کے ذریعہ واضح کیا تھا کہ اردو میں کس قسم کے انگریزی الفاظ استعمال کرنا چاہیے اور کس قسم کے الفاظ سے احتراز۔ اس مضمون کی اشاعت لسان الصدق ( اگست ستمبر 1904 ء) میں عمل میں آئی۔ مضمون سے پہلے مولانا آزاد نے بطور نوٹ ایک مضمون ’’ دیسی اور ولایتی الفاظ ‘‘ کے عنوان سے شائع کیا تھا۔جس میں انھوں نے مضمون نگار کی رائے سے اتفاق کرتے ہوئے چند سوالات اٹھائے تھے :
’’اس میں شک نہیں کے مسٹر موصوف کی یہ رائے نہایت مفید اور اس قابل ہے کہ اردو کے سر پرست اس پر کافی توجہ کریں اور اردو کی اس سادگی اور شیرینی میں جو آج غالبؔ کے خطوں میں پائی جاتی ہے ، فرق نہ آنے دیں۔ لیکن اب دیکھنا یہ ہے کہ ہمارے پاس وہ کون سا معیار ہے جس سے ہم انگریزی کے اُن الفاظ میں جن کا استعمال ضروری ہے ، اور ان الفاظ میں جن کا استعمال غیر ضروری ہے ایک حدّ فاصل قرار دے سکیں کیوں کہ یہ تو ظاہر ہے کہ جب ایک زبان دوسری علمی زبان سے فائدہ حاصل کرنا چاہے گی تو اس کے علمی اصطلاحات اور وسیع الفاظ کا اس پر ضرور اثر پڑے گا۔ اور ان کے استعمال پر مجبور ہوگی۔ اس لیے ایک ایسا معیار ضرور ہونا چاہیے جس سے ضروری اور غیر ضروری الفاظ میں ہم امتیاز کر سکیں۔
اس نوٹ کے مطالعے سے پتہ چلتا ہے کہ مولانا آزاد ہر انگریزی اصطلاح کے اردو ترجمہ اور اس کے نعم البدل کی تلاش کو چنداں ضروری نہیں سمجھتے تھے ۔ بلکہ وہ انگریزی الفاظ واصطلاحات جو اردو زبان میں رواج پاچکی ہیں اور جنھیں اردو والے بلاجھجک استعمال کر رہے ہیں انھیں بلا روک ٹوک استعمال کرنے دینا چاہیے ۔ مثال کے طور پر مولانا نے انگریزی اصطلاحات ، بیوگرافی ، لائف، گورنمنٹ ، لٹریچر، لٹریری دنیا،کیمسٹری، وغیرہ الفاظ پیش کیے اور ان کے اردو میں جوں کے توں استعمال کی وکالت کی۔ اصطلاح کیمسٹری کے بارے میں مولانا اس طرح وضاحت کرتے ہیں :
ایک لفظ ’’ کیمسٹری‘‘ ہے ، جس مخزن سے انگریزی میں یہ لفظ آیا ہے  اسی مخزن سے عربی میں اور پھر عربی سے اردو میں کیمیا آیا ہے ۔ اب دیکھو! اگر کیمیا کا لفظ استعمال کیا جاوے تو ممکن نہیں کہ اس سے سامع علم کیمسٹری کا وسیع مفہوم سمجھ سکے ، بلکہ اس کا خیال مشرق کی اس غلط فہمی کی طرف جائے گا، جس کا نام کیمیا رکھا گیا ہے ۔ برخلاف اس کے اگر کیمسٹری کا لفظ استعمال کیا جائے تو غلط فہمی کبھی پیدا نہیں ہو سکتی۔‘‘
تشکّر۔۔ روزنامہ’ منصف‘، حیدر آباد

***
اس متن کی پروف ریڈنگ بہت کم ہوئی ہے، اس کو کسی ورڈ لسٹ جنریشن کے مقصد کے لئے استعمال نہ کیا جائے۔
