


مشرف عالم ذوقی 
کی 
منتخب کہانیاں 

حصہ سوم

اصل کتاب کی پچیس کہانیوں کو تین حصوں میں تقسیم کیا گیا ہے ۔ پیش ہے یہ تیسرا اور آخری حصہ
اعجاز عبید









ناشر و مصنف	:  مشرف عالم ذوقی
پتہ	:  T-101 تاج انکلیو، گیتا کالونی، دہلی 110031 - 
کمپوزنگ	:  محمد اسلم عبدالغفار

MOSHARRAF ALAM ZAUQUI
SASHA PUBLICATION
T-101, TAJ ENCALVE, GEETA COLONY
DELHI - 110031 




امی مرحومہ
سکینہ خاتون
کے نام
خوابوں کے اُس پار
مجھے 
ڈر لگتا ہے 




مشرف عالم ذوقی کی منتخب کہانیاں 
حصہ سوم

دو بھیگے ہوئے لفظ

’بہت تیز آندھی تھی۔ چھتیں اُڑ رہی تھیں ۔ درخت ٹوٹ ٹوٹ کر گر رہ تھے ۔ بھیانک منظر تھا۔ کچّی دیواروں پر مشتمل ایک چھوٹی سی کٹیا تھی۔ دو بوڑھے ، بوڑھی تھے ۔ باہر میدان میں اونچے اونچے پیڑوں کی دیکھ بھال کے لئے ___ جیسے درخت نہیں ہوں ، بچے ہوں اُن کے ۔۔۔ 
’دیکھو۔۔۔  وہ درخت بھی۔۔۔  آہ۔۔۔ ‘ بوڑھی عورت چیخی۔ تم کچھ کرتے کیوں نہیں ۔
’بھیانک طوفان ___کیا تم دیکھ نہیں رہی ہو۔۔۔ ‘
’ہاں ، دیکھ رہی ہوں مگر۔۔۔ ‘
بوڑھی عورت، اپنے بوڑھے شوہر کا ہاتھ پکڑے اس خوفناک طوفان میں ، اُسے لے کر باہر آ گئی ___اور ایک جوان درخت کے پاس ٹھٹھک کر کھڑی ہو گئی___
’میں نہیں جانتی۔ لیکن تمہیں اسے بچانا ہو گا۔۔۔ ‘
’دیکھو۔ کیسے ہل رہا ہے ۔۔۔  یہ درخت بھی گر جائے گا___‘
’تمہیں بچانا ہو گا___‘ بوڑھی عورت زور سے گرجی___
دونوں نے موٹی رسیاّں تیار کیں ۔ درخت کو دونوں طرف سے لپیٹا___ اور اس زوروں کے طوفان میں ، دونوں نے اپنے ہلتے لڑکھڑاتے وجود کے باوجود اُس درخت کو ٹوٹنے سے بچانے کے لئے ساری قوت لگا دی___‘
عرصہ پہلے یہ کہانی پڑھی تھی۔ خدا معلوم، کہانیوں کے دونوں بوڑھے کردار اُس درخت کو ٹوٹنے سے بچا پانے میں کامیاب ہوئے یا نہیں ___یا، اتنے سارے درختوں میں اُن کی ساری محنت صرف اسی درخت کے حصّے میں کیوں آئی تھی___؟ شاید، انسانی کمزوری اور محبت کے بہت سارے گوشے ایسے ہیں جسے علم نفسیات ابھی تک سمجھنے میں ناکام رہا ہے ___
پتہ نہیں کیوں ، کہانیوں کے انتخاب کی بات آئی تو اچانک کھلے چور دروازے سے اس کہانی نے دستک دی___ ’انتخاب کا مطلب جانتے ہو؟‘
’ہاں ؟‘
’کن کہانیوں کو بچاؤ گے ؟‘
’مطلب؟‘
’دیکھا نہیں وہ بوڑھے بوڑھی اتنے سارے درختوں میں ، اُس ایک پیڑ کو بچانے کی کوشش کر رہے تھے ۔۔۔ ‘
’ہاں ، لگاؤ ہو گا‘
’ادب میں لگاؤ سے بات نہیں بنتی۔‘
کیسی سچی بات ہے ___ آپ کا خوبصورت، سب سے پیارا بچہ زندگی کے امتحان میں ، ہار جاتا ہے ___ اُس کا بدصورت بھائی بازی مار جاتا ہے ___ پریم چند کو کہانی ’کفن‘ کچھ زیادہ پسند نہیں تھی۔ اب ’کفن‘ کے بغیر اردو کہانی کی گفتگو آگے نہیں بڑھتی۔ ممکن ہے میرے بعد اگر کوئی دوسرا میری 300-350 کہانیوں میں سے 25کہانیوں کے انتخاب کی ذمہ داری قبول کرے تو صورت بالکل دوسری ہو___
اس لئے کس کو' بچانا‘ ہے کس کو نہیں ___
کس کو رکھنا ہے اور کس کو نہیں ___؟
میں نہیں جانتا، اس انتخاب میں مجھے کتنی کامیابی ملی۔ مگر اتنا ضرور کہنا چاہوں گا کہ اس انتخاب کے لئے مسلسل سوچتے اور غور کرتے ہوئے مجھے دو سال لگ گئے ___
شاید ان کہانیوں کے انتخاب کا خیال ہی میرے ذہن میں نہیں آتا اگر میرے بھائی اور میرے مخلص دوست آصف فرخی نے یہ ذمہ داری مجھے نہیں سونپی ہوتی۔ یہ اُن کا بڑپن ہے اور محبت بھی___
اور اس محبت کے لئے میں انہیں سلام کرتا ہوں ۔

ذوقی		



نور علی شاہ  کو اداس ہونے کیلئے کچھ چاہئے 

جو سچ تھا، وہ تواریخ کے پنوں میں چھپ گیا نہیں ، چھپا دیا گیا۔ تواریخ کے گدلے نالے میں ۔۔۔  اور نالے سے اٹھتی ہوئی بدبو سونگھنے والے بھلا کیسے سوچ پائیں گے کہ کبھی سلطنت اور شہنشاہیت کے گذرے  قصوں میں ان کی بھی ساجھے داری رہی ہو گی۔ نہیں نور علی شاہ۔ اس جھانسے سے کام نہیں چلے گا۔ جو کبھی تھا، وہ گزر چکا ہے ، اور جوہے وہ اس گندے نالے سے بھی بدتر ہے ، جس کے ارد گرد جانے سے بھی لوگ کتراتے ہیں ، دور بھاگتے ہیں ۔
چار کھمبے والی گلی۔گلی کے اندر ایک چھوٹا سا مکان۔کبھی اپنا بھی مکان ہوتا۔یہ آرزو دل کی دل میں رہ گئی۔زندگی کٹ گئی تو اسی کرائے کے اصطبل میں ۔باہر دروازے پر ٹاٹ کا جھولتا ہوا پردہ۔بہت تھک جاتے تو آلتی پالتی مار کر دروازے پر ہی بیٹھ جاتے ۔ دروازے کے سامنے زیادہ تر کنجڑے ، قصابوں کے گھر تھے ۔ جن کے آوارہ بچے دن بھر ادھم مچاتے ہوئے گلی کا ستیا ناش کئے رہتے ۔ بچوں کے چیخنے ، ہنگامے کرنے کی آواز انہیں زیادہ پریشان کرتی تو وہ گلیوں سے بارہا سنی گالیوں کی تھال لئے غصّے میں بچوں کو مارنے دوڑ پرتے ۔۔۔  مادر۔۔۔  حرامیوں ۔۔۔  ماں باپ نے سکھایا نہیں کہ گلیوں میں کیسے کھیلتے ہیں ۔تمیز و تہذیب سے دور کا بھی واسطہ نہیں اور واسطہ رہے بھی کیسے یہ سب چیزیں تو خاندانی ہوتی ہیں ۔خون میں تہذیب دوڑ رہی ہوتی تو جانتے کہ اچھے گھرانوں کے بچے زندگی کس طرح گزارتے ہیں ۔‘
بہت زیادہ غصے میں آ جاتے تو فراٹے دار گالیاں بکتے ہوئے ہاتھ میں اینٹے یا پتھر اٹھا لیتے اور گلی کے کسی مقام پر کھڑے  ہو کر بچوں کے ماں باپ کی ساتھ پشتوں کی فضیحت کر بیٹھتے ۔ اس بیچ بچوں میں سے کسی کی جان پہچان والا آ جاتا تو سمجھئے مہابھارت شروع ہو گئی۔ اگر کوئی نہیں آتا تو بچے خود ہی ہلے رے ۔۔۔  رے ۔۔۔  کرتے ہوئے نور علی شاہ کو دوڑا دیت۔ بچوں میں سے کوئی دبی آواز میں منہ بنا کر بولتا۔ بیٹا۔۔۔  اور نور علی شاہ سرپٹ بھاگ رہے بچوں کو مغلظات گالیاں بکتے ہوئے ’’رگید' دیتے ۔ کمبخت، کمینے ۔۔۔  آ گئے نا اپنی اوقات پر۔۔۔  نور علی شاہ کو بیٹا کہنے کی جرات کرتے ہو۔۔۔  جس کا خاندان نواب امجد علی شاہ کے گھرانے سے تعلق رکھتا ہے ۔ کم بختو، میرا مذاق اڑاتے ہو،ہے ہے ۔ افسوس اب ہمارا زمانہ نہیں ہے ۔ ورنہ مصاحبوں سے کہہ کر خانہ بدوشوں کی طرح یہاں سے نہ اٹھوا دیا ہوتا تو پھر میرا نام بھی بدل دیت۔۔۔  نا اہلو۔۔۔  بدبختو۔۔۔ ‘۔
ایک بار جو گالیوں کی برسات شروع ہوئی تو پھر کہاں تھمنے والی تھی۔ اس بیچ اسلم کو اس کی خبر لگ جاتی تو وہ جبراً انہیں کھینچتا ہوا اندر لے آتا۔ نور علی شاہ جھٹکے سے ہاتھ چھڑا کر پھر دروازے پر آ جاتے اور باقی بچی گالیوں کی تھال پروسنے میں لگ جاتے ۔ اسلم یعنی اسلم علی شاہ۔۔۔ 
تب بڑی مشکل سے سر پر آنچل ڈالے ، بڑی بی دروازے پراتیں ، نمودار ہوتیں ۔ بے پردگی کا مظاہرہ ہی ان کے احتجاج کی آخری کڑی ثابت ہوتا۔لو بہت  ہو گیا۔ اب اندر بھی آ جاؤ۔ ذرا پرانے وقتوں کی لاج رکھیو۔امجد علی شاہ کے خاندان پر رحم کریو۔۔۔  ذرا سوچیو۔ ان کی روحیں قبروں میں اس منظر کو دیکھ کر کیسے تڑپتی ہوں گیں ۔
بڑی بی کو دیکھتے ہی نور علی شاہ کے بدن میں اضطرابی کیفیت چھا جاتی۔ارے تم کیوں آ گئیں ۔ چلو اندر جائیو۔۔۔ ، گرد و غبار میں ڈوبی ہوئی تیز آندھی جیسے ایک جھٹکے میں تھم جاتی۔ بدن میں تہذیب اور اخلاق کے گرگٹ تھرکنا اور کانپنا شروع کر دیتے ۔وہ بغیر رکے جھٹ سے اندر چلے آتے اور گالیوں سے کوسنے کی طرف دن کا دوسرا حصہ بھی ڈھلنے لگتا۔ وہ بڑبڑاتے رہے ۔۔۔  لو دیکھو۔۔۔  دیکھو بھائیو۔۔۔  امجد علی شاہ کے خاندان پر کیا بدنصیب وقت آن پڑا ہے ۔۔۔  اب وہ پالکیاں کہاں کہاں کے کہار۔ زنانیاں نامحرموں کو شکل دکھانے باہر نکلنے لگی ہیں ۔۔۔  ہے ہے ۔۔۔  زمین پھٹ جائے پاک پروردگار۔۔۔  اب کون سا دن دیکھنے کو یہ آنکھیں باقی ہیں ۔
دن بھر کے اکتائے قصوں میں یہ سارے منظر روز کا حصہ تھے ۔ لیکن ابھی ایک اور منظر بچ رہا ہوتا۔ منحنی سا اسلم لاکھ ضبط کے بعد بے قراری کے عالم میں ابا کے سامنے ، ہوا کے زور سے ہلتی کمزور دیوار کی طرح تنے کی کوشش کرتا۔۔۔  ہڈیوں کے ڈھانچے میں جیسے کرنٹ بہنا شروع ہو جاتا۔ اٹھنگا سا پائجامہ اور کرتا پہنے اسلم اپنی پتلی پتلی بینت جیسی ٹانگوں پر کھڑا ہو جاتا۔
’’ابا بہت مذاق بن چکا ہمارا۔ ایسا کیوں کرتی ہیں آپ؟‘‘
وہ ایسے دیکھتا جیسے ایتھنز کے خداؤں کو نہ پوجے جانے کے جرم میں سزائے موت کے طور پر زہر کا پیالہ پینے کی تجویز رکھنے والوں نے سقراط کو دیکھا تھا اور سقراط آنکھیں جھکا کر اپنے بدصورت پیروں کو تکنے لگا تھا اور خوش ہوا تھا کہ اس کا انتہائی بدصورت ٹنڈ منڈ پیر بیوقوفوں اور نا سمجھوں کے چہرے سے زیادہ چمک رہا تھا۔
نور شاہ نے ٹھیک ایسے ہی جھک کر اپنے پیروں کو دیکھا اور بس دھیرے سے مسکرا دیئے ۔پھر چپ سے اچھے اور اپنے بیٹھکے میں آ گئے ۔
بیٹھکے میں آنے تک وقت ٹھہر چکا ہوتا۔ حال سے اوقات کی سنکری گلیوں میں داخل ہونے تک وقت کا مارا خبطی بوڑھا دوسروں کی نظر بچا کر کب کا ان میں پورا کا پورا اتر چکا ہوتا۔
ایسے بھی دن ڈھلتا ہے کیا؟ راتیں آسمان پر ٹمٹماتے ستاروں کی طرح اتنی چھوٹی کیوں ہوتی ہیں ، بچپن سے ، اماں کے ہاتھ سے بیلن چوکی چھین کر بنائی گئی ٹیڑھی میڑھی چھوٹی چھوٹی روٹیوں کی طرح۔۔۔  عمر کے پاؤں پاؤں چل کر تواریخ کے گلیارے میں احساس اور جذبات سے دھینگا مشتی کرتے ہوئے گزرا وقت چہرے پر گہری جھریاں چھوڑ گیا تھا۔۔۔  ان جھریوں میں بیتے دنوں کی خلش موجود تھی۔۔۔   اب نقاہت  سما گئی تھی۔ سانسیں تھمنے اور ٹوٹنے لگی تھیں ۔ زندگی میں خالص کے نام پر بس شونیہ کی خالی خالی یاترائیں تھیں ۔۔۔  اور سنہرے ماضی کے آبشار کے شور تھے کہ ب ابھی ابھی تو سلطنت، جاگیریں اور شہنشاہیت کے قصبوں سے نکل کر ٹرین جمہوریت کے بے حال اسٹیشن تک پہنچی ہے ۔۔۔  آنکھوں میں آنسو نہیں ہوتے بس۔۔۔  سوکھی سی گرد ہوتی جو وقت کو گالیاں اچھالتے وقت چپکے سے آنکھوں میں پڑ گئی ہوتی۔آنکھوں کو صاف کرتے ۔ پائجامہ تھوڑا سا اوپر چڑھا کر، اکڑوں بیٹھ کر دونو ں پاؤں کے پنجوں کو برابر برابر پھیلا دیتے ۔۔۔  غور سے پنجوں کو دیکھتے ۔
ہاں اسے کہتے ہیں خاندانی پیر۔۔۔ محراب نما انگوٹھا اور مسجد کے ستونوں کی طرح ایک دوسرے سے جڑی تنی تنی لمبی لمبی انگلیاں ، خوبصورت عورت کے سینے کے گداز کی طرح ابھرا ہوا تلوا، تلوے سے انگوٹھے کی طرف جاتی ہوئی خمیدہ فلائی اوور کی طرح چمکتی سڑک۔ اسی پر تو وہ جان نثار کرتے تھے وار ابا مرحوم لیاقت علی شاہ فخر سے بتایا کرتے تھے کہ نور علی شاہ دھیان سے سن، خاندانی لوگ اپنے ہاتھ اور پاؤں سے بھی پہچانے جاتے ہیں ۔۔۔  خوبصورت، سانچے میں ڈھلے ہوئے ۔۔۔ واﷲ کیا کہنے ۔۔۔  ہم تو خیر نوابوں کے خاندان سے ہیں ۔ ہماری برابری  بھی کیا ہے ۔
نواب اور نوابوں کا خاندان۔۔۔  بدلتے وقت کے سانچے میں نہیں ڈھلے تو بس اسی وجہ سے کہ قدم قدم پر یہ نوابی ہونا ریڈ سنگل کی طرح انہیں روک دیتا تھا۔ زندگی میں کچھ بھی نہیں کیا تو بس اسی لئے کہ نوابی خاندان پر حرف نہ آ جائے ۔ اﷲ نوابی خاندان کے زوال کے بعد بھی ان کی نسلوں نے اس نوابیت کی لاج تو  رکھی تھی۔۔۔  ابا میاں لیاقت علی شاہ نے بھی کیا کیا، بس زندگی بھر اسی کفن کو اٹھائے ڈھوتے رہے ۔ نوابوں کی یادگار کے نام پر بس ایک صندوق تھا جو نسل در نسل ہوتا ہوا اب ان کے پاس تھا۔ خدا کی مار، کہ اب اس شاہی صندوق کو بھی اس کباڑ نما دو چھوٹی چھوٹی کوٹھریوں والے دربے میں کون سی جگہ ملی تھی۔پائخانہ جانے والے راستے کے پاس اسٹور کے استعمال کے لئے تھوڑی سی جگہ تھی۔ جہاں گھر کی بیکار چیزیں بے قرینے ، پھینک دی جاتیں ، وہیں کنارے ۔ یہاں چار کھمبے والی گلی مکان ملنے کے بعد بس اس صندوق کو یہی جگہ نصیب ہوئی تھی۔ صندوق کا پھیلان اتنا تھا کہ کوٹھریوں میں رکھنے کے بعد جگہ اور بھی تنگ ہو جاتی۔آخر سوچ سمجھ کے بعد انتہائی صبر اور آہ کے ساتھ تعفن کو جانے والے راستوں پر صندوق کو رکھ دیا گیا۔ پائخانہ آتے جاتے نور علی شاہ اس موروثی صندوق کو درد انگیز نظروں سے دیکھتے اور وقت کی بے مروتی، بے رحمی پر گیلی لکڑی کی طرح نم ہو جاتے ۔ ماضی کی بھول بھلیاں میں گم ہونے کی خواہش ہوتی تو افسردگی سے صندوق کا تالہ کھولتے ۔ صندوق کی گرد صاف کرتے ہوئے کرتا پائجامہ دھول میں اٹ جاتا۔ کہتے ہیں صندوق قیمتی صندل کی لکڑیوں کا بنا تھا۔کئی پشتوں تک صندل کی خوشبو نسل در نسل اپنی مہک کی خیرات بانٹتی رہی بالآخر یہ خوشبو بھی وقت کے سانحے میں کھو گئی۔ اب ناک لکڑی میں گھسا کر بھی رگڑیے تو کم بخت خوشبو نہیں بلکہ ایک عجیب سی بدبو ناک کے ذریعہ منہ میں داخل ہو جاتی۔ لیاقت علی شاہ نے مرنے سے پہلے صندوق کی تالہ کنجی نور علی شاہ کے ہاتھوں میں سونپی تھی۔ لے بیٹا بس یہی تیرے خاندانی ہونے کی نشانی ہے ۔ اسے سنبھال کر رکھیو۔ انہوں نے تالہ اچھی طرح بند کر کے دیکھا، کنجی جیب میں رکھی، پھر ابا کی طرف مڑے تو ابا جگ سے منہ موڑ کر انتہائی آرام کی نیند سو چکے تھے ۔ جیسے بیٹے کو جاگیر سونپتے ہی چین و قرار آگیا ہو۔
لیاقت علی شاہ کو حکومت ہند کی طرف سے کل جمع 80 روپیہ شاہی بھتہ ملتا تھا۔ بھتے کی رقم میں بدلتے ہوئے وقت کے ساتھ نہ کمی آئی نہ زیادتی۔ بس یہ بھتہ بندھا رہا۔یہ بھتہ ان کے خاندان کو مل رہا تھا۔ زندگی ٹھکانے لگانے ک لئے اسی بھتہ کا گزارا تھا۔کبھی کبھی نئی سرکاریں بدلنے کے دوران اس بھتہ کے ملنے میں مشکلیں بھی پیش آئیں ۔کورٹ کچہری کے دس چکر لگے تو یہ بھتہ پھر جاری ہو گیا۔ کبھی کبھی کوئی بڑا سرکاری افسر اچانک ان پر ترس کھا اٹھتا، ’’اوہ،اتنے بڑے خاندان سے ہیں آپ۔ لگتا نہیں ہے ،جیسے ان کی خستہ، بے گور و کفن لاش میں وہ اس دور کی نوابیت تلاش کر رہا ہو۔ پھر ایک طنزیہ ہنسی۔وہ اس ہنسی کو اچھی طرح پہچانتے تھے ۔جی حضوری کے وہ قائل تو نہیں تھے مگر مجبوری تھی اور نتیجہ میں بھتہ اب 150 روپیہ پہنچ گیا تھا جس میں 50 روپیہ تو مکان کا کرایہ ہی نکل جاتا۔ آسودگی کے نام پر محض نواب گھرانے کے ہونے کا احساس تھا اور وہ اس احساس کو پورے طمطراق سے نسل در نسل ڈھوئے جا رہے تھے ۔
پڑوس میں ہی مختار بنیے کی دکان تھی۔ جب تب اسی دکان کا آسرا تھا۔ لیکن جہاں کمائی کا کوئی راستہ نہ ہو وہاں اکیلا بنیا بے چارہ کہاں تک سودہ سامان ادھاری دیتا رہتا۔ سو ایک دن غصے میں آ کر نور علی شاہ کا ادھاری کھاتہ بند کر دیا۔ پڑوسی ہونے اور نوابی شان، سب واسطہ دھرا کا دھرا رہ گیا۔ مختار کی اکڑ اور ہٹ میں پیٹ کی دوزخ پگھل پگھل گئی۔ گھر میں دو روز سے فاقہ تھا۔جام شہادت قبول کرنے کا وقت آ چکا تھا۔ وہ جیسے پہلی بار مختار کے آگے سرنگوں ہو  گئے ۔
’’لو ننگے آیا ہوں ۔اب بولو۔ امجد علی شاہ کے خاندان کا کوئی آدمی خواب میں بھی کبھی اس طرح ننگا نہ ہوا ہو گا میاں جیسے میں ہو رہا ہوں ، تمہارے سامنے ۔ چاہو تو مجھے گروی رکھ لو۔میرا تماشہ بنا لو۔مگر ادھاری مت بند کرو۔‘‘
اور مختار نے جیسے قربانی کے جانور کے ذبح کرنے میں کوئی کسر باقی نہیں رکھی۔
’’ٹھونگا بنا سکتے ہیں آپ۔ میاں جی ٹھونگا بنائیے ۔ہم خریدیں گے ۔آس پاس کی کئی دکانوں میں بھی بات کرا دیں گے ۔ہر طرح کے چھوٹے بڑے ۔ کیلو دو کیلو والے ۔ دام مناسب ملیں گے ۔‘‘
تب سے وہ ٹھونگا ہی تو بنا رہے ہیں ۔ شروع شروع میں گھر میں رکھی پرانی کتابیں اور کاپیاں اس کام میں آ گئیں ۔ پھر سڑکوں سے بیکار پڑے کاغذ اٹھا اٹھا کر گھر لائے جانے لگے ۔ بیوی بچے سارا دن روزی کے تلخ نوالے گلے سے اتار نے پر مجبور تھے ۔ مہینے میں 200-250 روپیے تک ک ٹھونگے بن جاتے ۔ مختار نے دو چار جگہوں پر بات کرا دی تھی۔شروع شروع میں تو ٹھونگے پہنچانے وہی جایا کرتے تھے  پھر اسلم بھی جانے لگا۔ہاں کبھی کبھی دل سے آہ اٹھتی تو زور زور سے چیخنا چلانا شروع کر دیتے ۔۔۔  ہے ہے ۔۔۔  دیکھو لوگو۔۔۔  کیا نازک زمانہ آگیا ہے ۔۔۔  امجد علی شاہ کے خاندان والے ردی کے ٹھونگے بھی بنانے لگے ہیں ۔‘‘
سب کچھ حسب معمول چل رہا تھا کہ ایک چھوٹا سا واقعہ ہو گیا۔ ممکن ہے دوسروں کی نظر میں اس کی بہت اہمیت نہ ہو مگر نور علی شاہ کے لئے اس کی اہمیت اتنی تھی،جتنی سمندر میں بھٹک رہے جہاز کے لئے قطب تارہ کی۔ آکسفورڈ یونیورسٹی کے پروفیسر ہکسلے اپنی کتاب کے سلسلے میں ہندوستان آئے  ہوئے تھے ۔ دراصل وہ ہندوستان کے شاہی گھرانوں اور ان کے زوال پر ایک اہم کتاب ترتیب دے رہے تھے ۔ اس سلسلے میں پورے ملک میں گھوم گھوم کر انہوں نے کافی مواد جمع کر لئے تھے ۔ پروفیسر ہکسلے کو جب نواب امجد علی شاہ کے گمنام خاندان کا پتہ چلا تو وہ خود کو ملنے سے نہیں روک پائے ۔ چار کھمبا کی گندی گلی میں کار کے داخل ہونے کا تو کوئی سوال ہی پیدا نہیں ہوتا تھا۔ اس لئے کار باہر ہی کھڑی کرنی پڑی۔پروفیسر ہکسلے کے ساتھ ان کا ایک انڈین فرینڈ بھی تھا۔ جس سے ان کی پرانی خط و کتابت تھی۔ کتاب سے متعلق مواد کی فراہمی میں اس نے خاصہ مدد کی تھی۔
تنگ گلی میں گورے چٹے انگریز کو دیکھتے ہی چہ میگوئیوں کا بازار گرم  ہو گیا۔ بچوں کے علاوہ مختار کی دکان پر بھیڑ لگانے والوں نے بھی حیرت سے گورے چمڑے والے کو دیکھا۔یقیناً ان کی حیرت کی اس وقت انتہا نہ رہی، جب اس کے ساتھ والے شخص نے کسی سے نور علی شاہ کے بارے میں دریافت کیا۔
مختار نے گردن اچکا اچکا کر  نو وارد کو کسی آٹھویں عجوبے کی طور پر دیکھا اور پاس کھڑ گاہک سے طنزیہ لہجے میں بولا۔۔۔  ’’یہ انگریز سالے تو بھارت سے چلے گئے تھے ، پھر واپس کیسے آ گئے ۔؟‘‘
’’نور علی شاہ‘‘ کو پوچھ رہا ہے ۔‘‘
’’نور علی شاہ‘‘ مختار کی ہنسی چھوٹتے چھوٹتے رہ گئی۔ جیسے اچانک اس نے نور علی شاہ کے سراپا میں ان کے بنائے ٹھونگوں کا عکس دیکھ لیا ہو اور حیرت یہ کہ اس وقت بھی اس ک ہاتھ میں وہی ٹھونگا تھا جو نور علی شاہ کے یہاں سے بن کر آیا تھا اس میں کسی گاہک کا سودا پیک کر رہا تھا۔
پروفیسر ہکسلے اور ساتھ والا حیدر آبا دی چھوٹے چھوٹے گندے بچوں کی فوج پار کرتے ہوئے نالے پر بنے مکان پر چڑھ گئے ، جہاں دروازہ پر بھورے رنگ کا ٹاٹ کا پردہ گرا ہوا تھا۔ کسی محلے والے نے دروازہ کی کنڈی ہلا کر بانگ لگائی۔ ’’نور علی، ودیش سے کوئی ملنے کو آئیے با۔‘‘ نواڑ کی پلنگ س، دھب سے کودے نور علی شاہ، پائجامہ کا ازاربند بند کرتے ہوئے دروازہ کی طرف تیزی سے دوڑ گئے ۔ سچ مچ سامنے ایک خوش شکل 40-45 سال کی عمر کا ایک گوری چمڑی والا انگریز کھڑا تھا۔
’’ٹوم نور علی شاہ‘‘ اس نے بے انتہائی نرمی اور ملائمت سے ہاتھ بڑھایا۔۔۔ 
حیدرآبا دی نے شستہ اردو میں مکالمہ جڑا۔ ’’یہ آکسفورڈ سے آئے ہیں ۔آپ سے خصوصی طور پر ملنے کے متمنی تھی۔دراصل آپ کے شاہی خاندان کے بارے میں کچھ پوچھنا چاہتے ہیں ۔‘‘
اس نے محسوس کیا، ہکسلے بھی ٹوٹی پھوٹی زبان آسانی سے بول پا رہا تھا۔
نور علی شاہ کا چہرہ کھل اٹھا۔’’آئیے ۔۔۔ باہر کیوں کھڑے ہیں ۔اندر آ جائیے ۔‘‘ مگر اندر کون سی جگہ تھی، بیٹھنے بیٹھانے کے لائق۔ دنیا بھرکے کپڑے پھیلے ہوئے تھے چھوٹے سے برآمدے میں الگنی میں پسرے کپڑوں سے پانی اب بھی چورہا تھا۔ وہیں ایک طرف اسلم اور فاطمہ بیٹھے ٹھونگے بنا رہے تھے ۔ بڑی بی سر جھکائے گندے برتنوں کو انہماک سے دھونے لگی تھیں ۔
غصہ جیسے چڑئے کی طرح اچانک نور علی شاہ کی ناک پر بیٹھ گیا۔
’’یہ دیکھئے نوابوں کا خاندان، شاہی خاندان۔۔۔  مگر ٹھہریے ۔ میری عورتیں پردہ کرتی ہیں ۔۔۔ ‘‘
انہوں نے غصّے میں ڈانٹ کر بیوی اور لڑکی کو باہر جانے کا اشارہ کیا۔ غصّے میں اپلاتے ہوئے چیخ پڑے ۔ اب ہماری قدر کہاں ۔ قدر تو انگریز جانتے تھے ۔ آپ جانتے تھے اور بھارت سرکار نے ہماری بولی لگائی ہے صرف ڈیڑھ سو روپے ’’جس میں سرکاری افسر کے لئے ایک اچھی سی شراب تک نہیں آ سکتی۔‘‘
پروفیسر ہکسلے نے ان کے کندھے پر پیار سے ہاتھ رکھا۔ ہم کو معلوم۔ یہی تو جاننے اور پوچھنے ہم آیا۔۔۔ 
اس نے پیار سے ، بے حد معصوم دکھنے والی نیلی نیلی آنکھوں سے کسی بچے کی طرح ان کی آنکھوں میں جھانکتے ہوئے گردن ہلائی۔ تب تک مختار بنیے کا بھیجا ہوا لڑکا دو لڑکا دو بینت کی کرسیاں لے آیا تھا۔ ہکسلے اور حیدر آبا دی ان کرسیوں پر بیٹھ گئے ۔ نیواڑی کی پلنگ پر نور علی شاہ پیروں کو لٹکائے سوچ میں گم ہو گئے ۔یہاں ان کے ملک سے تو کبھی ایک چڑیا بھی ان کی کھوج لینے نہیں آئی اور یہاں باہر سے ۔۔۔  باہر والوں کی بات ہی نرالی ہے ۔
’’کوئی تکلف نہیں ۔ہم صرف کچھ پوچھنے آئے ہیں ۔‘‘ حیدرآبادی نے ٹائی کی ناٹ درست کی۔ ترچی نظروں سے گھر کا جائزہ لیا۔ اڈگی کواڑ سے سہمی ہوئی نظریں ادھر ہی دیکھ رہی تھیں ۔ اس بیچ ایک بچہ دو گلاس اسپیشل چائے لے کر آگیا۔ حیدرآبادی کو گلاس تھامتے ہوئے تھوڑی ہٹر بڑا ہٹ بھی ہوئی مگر گوری چمڑی والے نے آسانی سے شکریہ کہتے ہوئے گلاس تھام لیا۔ اور دھیرے دھیرے چسکی لینے لگا۔
’’ہاں امجد علی شاہ کے بارے میں ۔۔۔  ٹوم جو بولے گا، ہم لکھے گا۔ اس کے لہجے میں وہی ملائمت تھی۔ پھر جیب سے نوٹ بک نکال کر، خالی گلاس نیچے رکھ کر وہ ہمہ تن گوش ہو گیا۔
تواریخ کی سبز وادیوں کی یادگار پر گرد جم چکی تھی۔ نور شاہ دھیرے دھیرے اس گرد کو صاف کر رہے تھے ۔ سب کچھ تو وقت نے چھین لیا۔ کیسی ریاستیں اور جاگیریں ۔۔۔  پرانے قصوں کے پٹارے کھل گئے تھے ۔ راجہ مہاراجہ کی شان و شوکت کی انوکھی البیلی کہانیاں ، عیش و عشرت کی عجیب داستانیں وہ سناتے رہے ۔۔۔  بتاتے رہے ۔ سب کہانیاں وقت کی تحویل میں دفن ہوتی رہیں ۔ ہندوستان تبدو پاٹ نہیں ہوا تھا لیکن نواب امجد علی شاہ کے پر پوتوں کے نصیب کو گہن لگ چکا  تھا۔ ریاست ختم ہو چکی تھی۔ جاگیریں حکومت نے چھین لیں ۔ جو محل تھا، شاہی اصطبل تھا، وہ سب حکومت نے بطور میوزیم اپنی نگرانی میں لے لیے ۔ اب ٹورسٹ آتے ہیں ، جاتے ہیں ، لاکھوں کے وارے نیارے ہیں اور یہاں یہ بندہ بیراگی جسے نواب امجد علی شاہ کا وارث بتاتے ہوئے بھی شرم آتی ہے ، بھوک سے بے حال ہے ، کپڑوں سے ننگا ہے ، اور اس پھٹ حالی میں صرف داستان گو بن کر رہ گیا ہے ۔۔۔  آہ۔۔۔  امجد علی شاہ کا اصطبل دیکھئے جہاں شاہی گھوڑے بندھتے تھے ، وہ آج کے عالی شان عمارتوں اور کوٹھیوں سے بھی بہتر ہیں ۔۔۔ 
وہ سناتے رہے ۔ انگریز بیچ بیچ میں روک روک کر کچھ سوال کرتا۔ حیدرآبادی دھیمے سر میں کچھ جواب دیتا۔ انگریز سر ہلا کر پھر لکھنے میں محو ہو جاتا۔۔۔ 
دوپہر کا سورج منڈیروں سے کچھ دور چلا گیا تھا۔آنگن میں کچھ بدلی سی چھا گئی تھی۔ نور علی شاہ پھر سیاسی زمانے میں پہنچ گئے تھے ۔ شدت جذبات سے آواز کبھی لڑکھڑا جاتی تھی۔ گلو گیر ہو جاتی۔ اچانک وہ ٹھہرے آنکھوں میں گزرے وقت کی گرد پڑ گئی تھی۔ ’’نشانی۔۔۔  آپ نشانی پوچھتے ہیں ۔‘‘
’’ہاں ۔ یس‘‘۔۔۔  انگریز نے متاثر کن انداز میں سر کو دوبارہ جنبش دی اور بے قراری میں اٹھ کھڑا ہوا۔ گردن سے جھومتا ہوا کیمرہ نکالا اور معصومیت سے بولا۔۔۔ 
نور علی شاہ ہم ایک پوز چاہٹا۔۔۔  جھٹ سے فلیش چمکا۔۔۔  اور نور علی شاہ جھب سے کیمرے میں سما گئے ۔
لیجئے لیجئے ۔۔۔  آواز شدت جذبات سے بھاری تھی۔۔۔  اس مرغی کے دربے کی بھی تصویریں لیجئے ۔ جہاں ہم رہتے ہیں ۔ مگر نہیں معاف کیجئے گا۔ یا یوں کہہ لیجئے کہ عزت کی اتنی پاسداری ہے کہ خواتین کو آپ کے سامنے حاضر نہیں کر سکتا۔نہیں ۔ بے شک نہیں ۔ کبھی نہیں ۔ آپ ادھر ادھر کی جتنی مرضی تصویریں لیجئے ۔
انگریز کے کیمرے کی فلیش گھر کی خستہ حالی پر کئی بار چمکی۔ اس کی آنکھوں میں شکریہ کا مفہوم چھپا تھا۔حیدرآبادی نے شائستہ لہجے میں پوچھا۔ کوئی نشانی جو محفوظ رہ گئی ہو۔۔۔ ؟‘‘
’’ہاں ہے تو سہی۔۔۔ ‘‘ ان کے دل سے سرد آہ نکل گئی۔ ’’آئیے ۔ چلیے ۔ آپ بھی دیکھئے ۔‘‘
وہ رندھ قدموں سے پائخانہ جانے والے راستوں کی طرف بڑھے ۔ پھر تھم سے گئے تعفن کا ایک تیز ریلا کھلے سنڈاس سے نکل کر ہوا میں گھل مل گیا تھا۔
’’یہ ہم ہیں ۔۔۔ ‘‘ وہ چبا چبا کر بولے ۔ گوہ اور موتر میں نہائے ہوئے ۔ دن رات اسی تعفن کو برداشت کرتے ہیں اور جیتے ہیں ۔ بس۔ انہوں نے اسلم کو آواز لگائی۔اسلم جو کواڑ کے پیچھے چھپ کر کھڑا تھا۔ تیزی سے آیا۔انگریز اور حیدر آبا دی کو جھٹکے سے سلام کیا اور ابا کی آنکھوں میں جھانکا۔
یہ صندوق۔۔۔  اسے باہر نکالیو۔۔۔  انہوں نے پھیلے کباڑ کی طرف اشارہ کیا۔ پھر انگریز کی جانب توجہ سے دیکھتے ہوئے بولے ۔ اس کے اندر جو کچھ بھی ہے وہ ناقابل دید ہے نہ آپ کے کسی کام کی۔۔۔  مگر نشانیاں تو ہیں اور دیکھئے تو سہی۔ان نشانیوں کو کیسی جگہ نصیب ہوئی ہے ۔
انگریز کے فلیش چمکتے رہے ۔ تالہ کھلنے پربھی۔ صندوق کے اندر سے گرد و غبار کا ایک تیز جھونکا اٹھا۔ انگریز نے متجسس ہاتھوں سے ان نشانیوں کا لمس محسوس کیا۔ بے آن، بے رنگ، بے رونق اور اپنی آب کھوتی نشانیاں ۔۔۔ 
اس نے پھر ایک تصویر لی۔ اس کا چہرہ مسکرا رہا تھا، دوسرے ہی لمحے اس کا ہاتھ اپنی جیب میں گیا اور کچھ کرنسی نوٹ اس نے مضبوطی سے نور علی شاہ کے ہاتھ میں پکڑا دیئے ۔ دھیرے دھیرے ان کے ہاتھوں کو تھپتھپایا اور حیدرآبادی کا ہاتھ پکڑ کر باہر نکل آیا۔
وہ کب گئے ، گاڑی کب روانہ ہوئی، انہیں کچھ پتہ نہیں ۔ وہ بس بے خبری میں کھوئے رہے ایک عجیب سی آگ تھی جو اچانک ان کے اندر بھٹی کی طرح روشن ہو گئی تھی۔ بدن تپ رہا تھا۔ سر پھٹا جا رہا تھا۔ نشانیاں ۔۔۔  وہ صرف نشانیوں کے بارے میں غور کر رہے تھے ۔۔۔  نواب امجد علی شاہ کے خاندان کی آخری نشانی۔۔۔  اب اس نشانی کو دیکھنے کے لئے بھی لوگ آیا کریں گے ۔ پھر جاتے جاتے دیکھنے کا ٹیکس بھی ادا کریں گے ۔۔۔ ‘‘
وہ بار بار بھڑک رہے تھے ۔۔۔  بار بار پروفیسر ہکسلے کے کیمرے کا فلیش ان کی آنکھوں میں چمک رہا تھا۔
وہ دیکھ رہے تھے ۔۔۔  وہ کھڑے ہیں ۔۔۔  گندہ سا، اٹھنگا سا پائجامہ اور اس پر چور مچور شکن آلود کرتا۔۔۔  چہرے پر پڑی ہوئی جھائیاں اور اجھڑائے بال۔۔۔  ان کا دبلا پتلا جسم۔۔۔  اور فلیش چمک رہا ہے ۔۔۔ 
سنڈاس کے پاس کباڑ کے ڈھیر میں پڑا تواریخی صندوق۔۔۔  صندوق میں پڑی بوسیدہ، گرد و غبار میں ڈوبی صدیوں پرانی نشانیاں اور فلیش چمک رہا ہے ۔۔۔  زمین پر چھترائے ہوئے برتن، الگنی پر سوکھتے ہوئے کپڑے ۔۔۔  اور فلیش چمک رہا ہے ۔۔۔ 
نور علی شاہ! وہ بہت دھیرے سے مردہ لہجے میں بڑبڑائے ۔۔۔  تم محض نشانی رہ گئے ہو۔۔۔  اپنے پرکھوں کی آخری یاد گار۔
زمین پر دونوں پاؤں کو جوڑ کر وہ غور سے دیکھتے رہے ۔۔۔  ایک عجیب سی کراہیت ان کی نس نس میں بس چکی تھی۔ وہ بہت غور سے تھکے ہوئے اپنے پاؤں کو دیکھ رہے تھے مگر اب سب کچھ انہیں ٹیڑھا میڑھا لنج پنج نظر آ رہا تھا۔۔۔ 
***


بازار، طوائف اور کنڈوم


بازار
پہلے بازار اِس طرح نہیں پھیلا تھا۔
وہ بازار کے ، اِس طرح پھیلنے پر اُداس تھا۔ پہلے بازار میں اتنی بھیڑ نہیں ہوا کرتی تھی۔ پہلے بازار میں اِتنی ڈھیر ساری دکانیں نہیں ہوا کرتی تھیں ۔ پہلے دکانوں میں اِتنے سارے کام کرنے والے مزدور یا ’چیزیں ‘ نہیں ہوا کرتی تھیں ۔ پہلے گلیاں اِتنی تنگ نہیں تھیں ۔ سڑک پر آدمی آرام سے گزر سکتا تھا۔ آج کی طرح نہیں کہ پیچھے سے آنے والی بھیڑ آہستہ آہستہ آپ کو آگے کی جانب دھکاّ دے رہی ہے اور جسم پر پڑنے والا ’بوجھ‘___ بازار کی بھیانک شکل کے سامنے ہر لمحہ آپ کو بے بس اور لاچار کرتا جا رہا ہو___!
پہلے بازار میں اچھے آدمی ہوا کرتے تھے ۔ دیسی چیزیں ملا کرتی تھیں ۔ اِس بار بازار میں غیر ملکی اشیاء کی باڑھ آئی ہوئی تھی۔ سچی بات یہ ہے کہ بازار کی شکل ہی بدل گئی تھی۔ وہ اِس شہر میں دو تین برس کے بعد آیا تھا۔ دو تین برس میں شہر کا چہرہ اتنا بدل جائے گا، اُسے یقین نہیں ہو رہا تھا۔ جو دکان والے اُسے دیکھتے ہی آواز دے کر بلا تے ___چائے پلاتے ___ سامان خریدتے ___انہوں نے جیسے اُسے پہچاننے سے ہی انکار کر دیا تھا___
نہیں ، اُسے پختہ یقین تھا۔ یہ وہ لوگ نہیں تھے ۔
’’پھر اُن کے بیٹے ہوں گے ؟‘‘
نہیں بیٹے بھی نہیں ۔ بازار کے ساتھ، اخلاق، زبان اور لوگ بھی بدل گئے تھے ۔ شاید اِسی لئے اُس کے دیسی برانڈ کو دیکھ کر کچھ لوگ ہنسے تھے ۔
’یہ کیا ہے ۔۔۔ ؟‘
’وہی  جو ہمیشہ سے ہم سپلائی کیا کرتے ہیں ۔‘
ہنسنے کی آواز___ ’’معنی، دیسی ہے ___ پھر ہنسنے کی آواز۔ ‘‘نہیں ___ نہیں چلے گا۔‘‘
’’نہیں چلے گا___ ؟‘‘
’’لیکن دور دراز، گاؤں ، قصبوں کے لوگوں کو تو۔۔۔ ‘‘ 
’’جو اب میں کہا گیا___ ‘‘اب دور دراز کچھ بھی نہیں ہے ۔ گاؤں ، قصبے ___ سب لوگوں کو غیر ملکی چیزیں پسند ہیں ___ اور ہاں ___ بازار میں ہم  وہی کچھ فروخت کرتے ہیں ، جس کے آرڈر آتے ہیں ___ جو سکہ چلتا ہے ، ہم وہی لیتے ہیں ___
 اِس بار ہنس کر کہا گیا تھا___ ’’بازار بدل گیا ہے ۔ تم بھی اپنے کو بدل ڈالو۔‘‘
***
وہ جیسے سناٹے میں تھا___ حوصلہ پست ہو چکا تھا۔ ایسا تو پہلے کبھی نہیں ہوا۔ وہ آتا تھا۔ سامان فروخت کرتا تھا۔ رات گئے ہوٹل میں آرام کرتا تھا___ بازار کے درمیان  دو ایک ’دھندے ‘ کی دکانیں تھیں ۔ اُن میں سے کسی ایک طوائف کو پٹا کر لے آتا۔ ساری رات عیش کرتا۔ پھر دوسرے دن بڑا مال آرڈر لے کر اپنے گھر روانہ ہو جاتا۔
مگر اِس بار بازار نے جیسے اپنا مکمل چہرہ ہی تبدیل کر لیا تھا___ اُس نے سوچ لیا تھا___ یہ بازار اب تمہارا نہیں رہا۔ تمہیں اپنے لئے چھوٹے بازار تلاش کرنے ہوں گے ۔ جہاں تمہارے سکے ، تمہارے ’ٹکسال‘ چلتے ہوں ۔ جہاں سستی دیسی سامانوں کی خرید و فروخت اب بھی ہوتی ہو___ اُس نے گھبرا کر واپس لوٹنے کا فیصلہ کر لیا۔ لیکن لوٹنے سے قبل آج کی رات ہوٹل میں وہ آرام سے اور کچھ کچھ’ عیش‘ سے گزارنا چاہتا تھا___ ایک عدد طوائف کے ساتھ___ اُس نے واپسی کا پروگرام انتہائی خوبصورتی سے ترتیب دیا تھا۔ ’دھندے ‘ کی جگہ تلاش کرنے میں اُسے دشواری نہیں ہوئی اور ایک بار پھر وہ چونک گیا تھا۔
***
 پہلے یہاں دو تین چھوٹی چھوٹی دھندے کی دکانیں ہوا کرتی تھی۔اب اِنہیں توڑ کر ایک بڑے بازار میں تبدیل کیا جا چکا تھا___ رنگین بورڈ۔ خوبصورت غالیچہ۔ گھماؤ دار سیڑھیاں ۔ ریموٹ سے کھلنے والا دروازہ۔ دروازے کے اندر کھلنے والی جنت کی کنجی___ اوپر نیچے خوبصورت، حسین و جمیل، جنت کی اپسراؤں کو لے کر آتی جاتی نرم و نازک کانچ کی تعمیر شدہ ایک ایسی لفٹ ___جس کے آر پار کا تمام ’جغرافیہ‘ آسانی سے دیکھا اور پڑھا جا سکتا تھا___ ہر طرف پاگل  اور مدہوش کرنے والی عطر کی مہک___ شاندار صوفے ___ وہ اِس نئے بازار کو دیکھ کر حیرت زدہ رہ گیا تھا___ اچانک ’وہ‘ نظر آگیا___ وہ___ وہ بالکل نہیں بدلا تھا۔ پہلے وہ اِس دھندے میں ’دلاّ‘ کہلاتا تھا۔ سر پر ترچھی ٹوپی ___پاؤں میں لنگی___ منہ میں پان، گلے میں لال رومال اور ایک گندہ سا کُرتا___ پچھلے دو تین برسوں میں وہ جانے کتنی کتنی بار اِسی ’دلّے ‘ سے اپنے لئے طوائف کا انتخاب کر کے ، اپنے ساتھ لے گیا تھا۔ اُسے تعجب اِسی بات پر تھا___ بازار کے ساتھ ’دلاّ‘ بھی بدل گیا تھا اور اس کے طور طریقے بھی___ ’دلّا‘ سفاری سوٹ میں تھا۔ بال ’ہیئر بیونگ‘ سے ، قاعدے سے سیٹ کرائے  ہوئے ___ دلّے کے ساتھ کچھ بے حد خوبصورت لڑکیاں تھیں ۔ ایک لڑکی پر جیسے اُس کی نظر ایسے چپک کر رہ گئی کہ ہٹنے کا نام ہی نہیں لے رہی تھی___ وہ کسی فلمی ایکٹریس سے زیادہ خوبصورت تھی___ لیکن اِس وقت وہ کسی گہری سوچ میں گُم تھی___ دلّے کا چہرہ بھی دوسری طرف تھا___ ایک لمحے کو اس نے سوچا ___بازار بدل گیا ہے ۔ اور یہ طوائف بازار بھی___ دلاّ بھی بدل گیا ہے ۔ بہتر ہو گا، وہ چُپ چاپ یہاں سے کھسک لے ۔ دلاّ بھی اُسے کہاں پہچانے گا۔
مگر دوسرے ہی لمحے دلّے کی نگاہیں اُس کی جانب گھوم گئی تھیں ___ اُس کی آنکھوں میں پہچان سے زیادہ ایک شکاری کی چمک آ گئی تھی___
’آئیے صاحب۔۔۔ ‘
’جی۔۔۔ ‘ وہ ہکلا رہا تھا۔
’’اب غریب خانے میں آ ہی گئے ہیں تو، شوق فرما کر ہی جانے دیں گے ہم۔۔۔ ‘‘ دلّے نے انتہائی مہذب انداز میں اُسے سیلیوٹ مارا___ آئیے ۔ یہاں ۔۔۔  یہاں تشریف رکھئے ۔ اُس نے لڑکیوں کو وہیں رہنے کا اشارہ کیا۔ پھر اُس کی طرف گھوما۔
’سب کچھ بدل گیا۔۔۔  کیوں ۔۔۔ ؟‘
’ہاں ۔‘
’لیکن آپ نہیں بدلے صاحب___ یہ جگہ نہیں بدلی___ وہ کسی فلاسفر جیسے انداز میں ، گہری سوچ میں ڈوبا ہوا کہہ رہا تھا___‘ جگہ نہیں بدلتی صاحب، بس رنگ بدل جاتے ہیں ۔ روپ بدل جاتا ہے ___ اور بازار تو بدلنے کے لئے ہی ہوتا ہے صاحب۔۔۔ ‘
’تم بھی تو بدل گئے ۔۔۔ ؟‘
’نہیں ۔۔۔  میں ۔۔۔  وہی دلاّ۔۔۔ ‘ وہ قہقہہ مار کر ہنسا___ صرف کپڑے بدلے ___ کپڑے بدلے ۔ اِس لئے زبان بھی بدلنی پڑی۔‘
اِس درمیان وہ اپسرا جیسی خوبصورت لڑکی دلّے کی طرف گھومی تھی___
’میرے لئے کیا حکم ہے ۔ یا سونے جاؤں ؟‘
’نہیں ۔۔۔  ابھی ٹھہرو ۔۔۔ وسندھرا۔۔۔ ‘
’و۔۔۔ سُن۔۔۔ ‘ وہ جیسے اِس نام کے نشے میں ڈوب گیا۔ ایک بے حد پیارا سا خوبصورت چہرہ___ ایسے خوبصورت چہرے بھی دلّے کی جنت میں مل سکتے ہیں ، اُس کے لئے سوچنا بھی مشکل تھا۔ ایک بڑے بازار کی اپسرا کا مطلب تھا___ ’مہنگی ہو گی۔‘ اُس کی جیب سے کہیں زیادہ مہنگی___ انگور کھٹے ہیں ___ کھٹے انگور اُس جیسے تاجروں کے لئے نہیں ہیں ، جسے بازار میں یہ کہہ کر ننگا کر دیا گیا ہے کہ اُس کے ’مال‘ بازار کے قابل نہیں ہیں ___ اُس کے لئے تو کوئی دیسی، ’قصبی‘ ہی چلے گی۔ مگر اِس بڑے بازار میں کیا ایسی قصبی ملے گی___؟ اُس کے سوچنے کا سلسلہ ٹوٹ گیا___ دلّا اُسی اپسرا کے بارے میں اُس سے پوچھ رہا تھا۔
’صاحب۔ یہ چلے گی۔۔۔ ؟‘
’یہ۔۔۔ ‘
’ہاں ، اِسی کے بارے میں پوچھ رہا ہوں ۔‘
’مگر یہ تو۔۔۔ ‘
’’میں نے کہا تھا نا۔ گھبرائیے مت صاحب۔ بس آپ کے چُنّے بھر کی دیر ہے ۔ آپ کے پسند کرنے کی دیر۔‘‘
اپسرا جیسی لڑکی ابھی بھی دوسری طرف دیکھ رہی تھی۔ جیسے اُسے فکر ہی نہیں ہو کہ ایک بڑے بازار کے ایک چھوٹے سے حصے میں اُس کی بولی لگنی شروع ہو گئی ہو___ دوسری لڑکیاں اپنے اپنے کمروں میں لوٹ گئی تھیں ۔ لفٹ کے اوپر نیچے جانے کا سلسلہ جاری تھا___ کولڈرنکس کی بوتل کے درمیان___ اِس جنت نما کمرے میں ___ جنت جیسی  ’حور‘ کے لئے ___ لڑکھڑاتے ٹوٹتے الفاظ میں اُس نے اپنی بولی بڑھائی___ اور ایکدم سے چونک گیا۔ ’بولی‘ ایک مقام تک آ کر سمجھوتے میں بدل گئی تھی۔
’’بازار میں ہم اپنے ہر طرح کے گاہک کا خیال رکھتے ہیں صاحب۔ لڑکی اب آپ کی ہے ۔ آپ چاہیں تو یہاں بھی کمرہ ہے ۔ ہوٹل جانے کی فیس الگ سے ۔۔۔  قبول۔۔۔ ؟‘‘
’قبول!‘
معاملہ طے ہو چکا تھا۔ کسی روبوٹ کی طرح ’وسو‘ اُٹھ کر اُس کے سامنے کھڑی تھی۔ بالکل علاء الدین کے جِنّ کی طرح___ اُس کے قدموں میں بچھ بچھ جانے کے لئے تیار۔
’میرے آقا! کیا حکم ہے ۔‘
پھر اُس نے دیر نہیں کی۔ ٹیکسی پکڑی اور ٹیکسی اُس کے ہوٹل کی طرف روانہ ہو گئی۔

طوائف

ہوٹل کے چھوٹے سے کمرے میں نور ہی نور پھیلا تھا۔ وہ آج کی رات کو کچھ کچھ ’تاریخی‘ یا یادگار بنانا چاہتا تھا۔ پتہ نہیں کہاں سے اُس کے اندر ایک شاعر آگیا تھا۔ شاعر___ وہ اِس شاعر کو، جنت سے اُتری ہوئی اپسرا کے سامنے کچھ زیادہ ہی ’قرینے ‘ سے پیش کرنا چاہتا تھا۔ حقیقت میں اِس طرح سے رومانی وہ کبھی نہیں ہوا۔ ’مال‘ کی سپلائی۔ آرڈر۔ گاڑی اور بسوں کی تھکان___ پھر ایک عدد ویشیا کا ساتھ___ جنگلی پن کا مظاہرہ اور ایک ٹھنڈی ندی کا بہاؤ۔ لیکن ___ یہاں تو معاملہ ہی دوسرا تھا۔
لڑکی، شہزادیوں کی طرح بستر پر لیٹ گئی تھی___ مخمور آنکھیں ___ گہری جھیل کی طرح لگ رہی تھیں ۔ سنگ مرمر کی طرح شفاف، چمکتا ہوا بدن۔ ایک لمحے کو اُس نے کہا بھی۔
’کپڑے اُتاروں ؟‘
’نہیں ۔ ابھی نہیں ۔۔۔  ابھی تو رات پڑی ہے ۔۔۔ ‘
لڑکی نے کندھے اُچکائے ۔ اُس کی بانہیں ننگی تھیں ___ گوشت کا ایک بے حد حسین ٹکڑا۔ جینس کے پینٹ اور سلیو لیس ٹی شرٹ میں اُس کا ’مغرور بدن‘ انگاروں کی بارش کر رہا تھا۔
ایک لمحے کو وہ ٹھہر گیا۔ لڑکی اُسی کی طرف دیکھ رہی تھی___ اُس کی پریشانی یہ تھی کہ بات کہاں سے شروع کروں ۔ مطلب کہاں سے رومانی ہوا جائے ۔ وہ سوچ میں گرفتار تھا۔ اتنا بڑا شہر___  پھیلتا ہوا___ تیزی سے بڑھتا بازار___ آلودگی___ شور___  شروعات شہر سے ہی کرنی چاہئے ۔
اب وہ مطمئن تھا۔ ہونٹ گول ہو گئے ۔ آنکھوں میں نشہ پیدا کیا۔ اپسرا کے چہرے کی طرف دیکھا اور لگا___  الفاظ کے ’ فوارے ‘ چلنے خود بخود شروع ہو گئے ہوں ۔۔۔ 
’’تمہارا شہر۔۔۔  تمہیں یاد ہے ___ پیڑ پودے ۔۔۔  کھلکھلاتا ہوا گلشن۔۔۔  گیت گاتی ہوئی ٹھنڈی ہوا۔۔۔  یہ سب مجھے میرے اپنے لگتے تھے ۔ جیسے ہوا صرف میرے لئے جھوم رہی ہو۔۔۔  درخت صرف میرے لئے گا رہے ہوں ۔۔۔  اور شہر___  میں یہیں پیدا ہوا ہوں ۔۔۔  اسی مٹی سے ___ یا پھر ’پنر جنم‘ کا کوئی گہرا لگاؤ ہو گا۔ میں کبھی یہاں بزنس کے خیال سے نہیں آیا___ بس۔ یہاں کا___ یہاں کی آب و ہوا بار بار مجھے اپنی طرف کھینچ لاتی تھی۔ جیسے شہر بین بجا رہا ہو۔۔۔  میرے لئے ۔۔۔  بلا رہا ہو مجھے ۔۔۔  تمہیں آنا ہی ہو گا اور دیکھو ___ ‘‘
’یہ شہر میرا نہیں ہے ___ ‘
لڑکی نے درمیان میں ہی بات کاٹ دی۔ جیسے ہوا رُک گئی۔ ’بین‘ کا بجنا بند ہو گیا۔ سرسراتے پیڑ خاموشی میں بدل گئے ___ گیت رُک گیا۔۔۔ 
وہ ایکدم سے چونکا___  ’تمہارا نہیں ،مطلب۔۔۔ ؟‘
’مطلب میرا نہیں ہے ۔۔۔ ‘
’پھر___ ؟‘
’میں ابھی حال میں آئی ہوں ۔ پھر کہاں جاؤں گی۔ کہہ نہیں سکتی۔۔۔ ‘
’چلو۔۔۔  کوئی بات نہیں ۔۔۔ ‘
آگے بڑھ کر اُس نے کھڑکی کھول دی___  کھڑکی سے ٹھنڈی ہوا کے جھونکے اندر آ گئے تھے ۔
’ٹی وی چلا دوں ۔۔۔ ؟‘ 
’نہیں ___ اُس کی آواز خاموش لہروں کی طرح ’ساکت‘ تھی۔
وہ بھی کچھ دیر تک کھڑکی سے باہر بے مطلب دیکھتا رہا۔ جیسے اپسرا سے دوبارہ گفتگو کے لئے نئے لفظ تلاش کر رہا ہو___ اُس نے آئینہ میں اپنا جائزہ لیا۔ سفید کرتا، پائجامہ۔ آنکھوں کا نشہ ابھی اُترا نہیں تھا۔ ہونٹ ابھی بھی گول تھے ۔ اندر رومانی انسان موجود تھا۔ ’شہر‘ والا کارتوس تو فیل کر گیا۔ جانے دو۔ کیا ہوا۔ لڑکی اب کھڑکی کی طرف دیکھ رہی تھی۔ ایک لمحے کو وہ اُٹھی۔ لہرا کر کھڑکی کے پاس کھڑی ہو گئی___ جیسے کشتی کے ’بادبان‘ کھل گئے ___ ہوا کے رتھ پر ایک خوبصورت سا چہرہ، ’جھولے ‘ جیسا جھول رہا تھا۔
’وسو۔۔۔ ‘ اُس کی آواز میں نشہ تھا۔۔۔  وسندھرا۔۔۔  کتنا پیارا نام ہے ۔۔۔  تمہیں پتہ ہے وسو۔۔۔  دلّے نے ___  نہیں معاف کرنا مجھے ___ پہلے ہم اُسے اِسی نام سے پکارتے تھے ۔۔۔  چلو، چھوڑو اِس بات کو۔ ہاں تو میں کہہ رہا تھا۔ دلّے نے جیسے ہی تمہارا نام لیا۔۔۔  و۔۔۔ سن۔۔۔ دھرا۔۔۔  پتہ ہے ۔۔۔  مجھے کیا لگا۔۔۔  کبھی تم نے ریگستان میں ، خاموشی کی ریت پر چلنے والے اونٹوں کی گھنٹیاں سنی ہیں ___ نہیں ۔ میں مندر یا گرجا گھر کی گھنٹیوں کی بات نہیں کر رہا۔۔۔  ریت کی اُڑتی آندھی میں ، ایک قطار سے چلے آ رہے ، اونٹوں کے گلے میں بندھی گھنٹیاں ۔۔۔  جیسے ’جلترنگ‘ بجتا ہے ۔۔۔  جیسے دنیا کے سب سے میٹھے ساز نے تمہارا نام پکارا ہو۔ و۔۔۔ سن۔۔۔ دھ۔۔۔ را۔۔۔ جیسے ___  ‘
’وسندھرا میرا نام نہیں ہے ___‘ 
وہ کھڑکی سے ہٹ گئی تھی۔ میں نے جائزہ لیا۔ وہ خاصی لمبی تھی۔ ایک خوبصورت اور پُر کشش جسم___ لیکن جیسے ، دھیمی دھیمی آنچ پر جلتے پگھلتے جسم کی اُسے کوئی فکر ہی نہیں تھی۔ وہ اُٹھ کر کرسی پر بیٹھ گئی___
’تمہارا نام نہیں ۔۔۔ ‘ میں اٹک رہا تھا۔ لفظ ٹوٹ رہے تھے ___
’ہاں ۔۔۔ ‘
’مگر دلّے نے تو۔۔۔ ‘ 
’ہاں ‘ وہ ہر روز نام بدل دیتا ہے ۔۔۔ ‘
ہر روز۔۔۔  مطلب تمہارا اپنا کوئی نام نہیں ۔‘
وہ گہری سوچ میں گم تھی اور ایک ٹک میرے چہرے کو تکنے لگی تھی___
’تم سونا چاہتی ہو تو۔۔۔ ‘ 
’نہیں ‘___اس کے الفاظ میں سختی نہیں تھی___ وہ سب کچھ ایک روبوٹ کی طرح کر رہی تھی۔۔۔  ’تم نے خریدا ہے مجھے ۔ آج کی رات کے لئے ۔ مجھے حکم ہے ، میں وہی کروں جو تم چاہو گے ۔۔۔ ‘
کہنے کے لئے تو اس کے پاس متعدد سوالات تھے ___ زندگی اور مجبوری سے جڑے سوالات___ یہاں ، اِس منزل تک کی تکلیفوں سے الجھے ہوئے سوالات___ مگر ایسے ’بے رحم‘ سوالوں کی شروعات سے ایک اچھی، خوبصورت اور رومانی رات کا ستیاناس نہیں کرنا چاہتا تھا۔ وہ ایک بار پھر بڑی ادا سے بستر پر لیٹ گئی تھی۔ ’قلوپطرہ ، مونا لیزا سے لے کر جنیفر لوپیز تک کتنے ہی نام ہونٹوں تک آ کر، ٹھہر گئے ___ یہ جسم، یہ لباس۔۔۔  وہ اُس کے لباس کا جائزہ لے رہا تھا۔ آج جینس تو ہر دوسری تیسری لڑکی پہنتی ہے ۔ سلیولیس فینسی شرٹ تو سبھی پہنتے ہیں ۔۔۔  مگر اتنا بولتا ہوا لباس۔۔۔  چوائس کتنی اچھی ہے ___ ہیرا اپنی قیمت پہچانتا ہے ۔
ہوا تیز ہو گئی تھی۔ کھڑکی کے پٹ ڈول رہے تھے ___ وہ آہستہ سے بولی۔
’کھڑکی بند کر دو۔۔۔ ‘
’اچھا۔‘
وہ اپنی جگہ سے اُٹھا۔ کھڑکی سے ، بادلوں کے کچھ ٹکڑوں کے درمیان، آنکھ مچولی کھیلتا ننھا سفید چاند آگیا تھا۔ دروازہ بند کرتے ہی وہ تیزی سے مڑا۔ چاند اپسرا کے لباس میں گُم تھا۔۔۔  سفید ٹی شرٹ، بادل کے ٹکڑوں میں تبدیل ہو گئے تھے ۔چاند اِن ٹکڑوں میں سمٹ آیا تھا۔۔۔ 
اپسرا دھیرے سے ہنسی___ 
’کیا دیکھ رہے ہو۔۔۔ ‘
’تمہارا لباس۔۔۔ ‘
’لِ۔۔۔ باس___ ‘ اپسرا کہتے کہتے رُک گئی۔
’کتنا خوبصورت۔ کتنا پُر کشش ہے ۔ جیسے ۔۔۔ ‘
اُس کی کھنک دار ہنسی نے ایک بار پھر کمرے کا سکوت توڑ دیا تھا___  ’یہ لباس بھی میرا نہیں ہے ۔‘
’مط۔۔۔ لب۔‘
اپسرا چپ تھی___  ’’مطلب میرا نہیں ہے ۔ کل والی پارٹی نے دیا تھا۔ گِفٹ۔ ایک رات کا تحفہ۔۔۔  کچھ سر پھرے ایسے بھی ہوتے ہیں ۔ قیمت کے ساتھ ساتھ گِفٹ بھی دے جاتے ہیں ۔۔۔ پاگل۔‘‘
***
باہر جیسے ہوا کا شور رُک گیا۔ بند کھڑکی سے بادلوں کے ٹکڑے ، جیسے ’کُہرا‘ بن کر کمرے میں سمٹ آئے ۔ گھُپ اندھیرا۔ نمی کی پتلی سی چادر۔ پھر جیسے دھیرے سے چادر ہٹی۔ اندھیرا ختم ہوا۔ بادل کھڑکی سے باہر لوٹ گئے ۔ وہ فکر مند تھا___  کیسی لڑکی ہے ۔ نام بھی اپنا نہیں ___ لباس بھی نہیں ___ شہر بھی نہیں ۔۔۔ 
باہر جیسے ڈرم پیٹے جا رہے ہوں ۔
وہ یکایک چونک پڑا تھا۔ لڑکی اس کی طرف دیکھ رہی تھی۔ پھر یکایک اُٹھ کر بیٹھ گئی۔ اب وہ اس کی آنکھوں میں کچھ پڑھنے کی کوشش کر رہی تھی۔
ہوا پھر سے تیز ہو گئی تھی ۔۔۔ وہ ..بستر پر دوبارہ لیٹ گئی تھی۔۔۔  اُس کے ہاتھ بارش بن گئے تھے ۔۔۔ اپنے ہی جسم پر مچلتے ہوئے ___
’ہوا تیز ہے ۔۔۔  ہے ۔۔۔ نا۔۔۔ ‘
’ہاں ۔۔۔ ‘
اُس نے ایک جھٹکے سے جینس ہوا میں اُڑا دی۔۔۔ 
’کھڑکی کے پٹ ڈول رہے ہیں ۔۔۔ ‘
’ہاں ۔۔۔ ‘
سفید ٹی شرٹ، اس کے مخملی بدن سے الگ ہو چکی تھی۔ وہ سر سے پاؤں تک آگ تھی۔ نہیں جل مچھلی۔۔۔  نہیں جل مچھلی نہیں ۔۔۔  فرانس کی شِنگورافش کے بارے میں اُس نے سنا تھا___  ایک پانی میں تیرنے والی عورت___ بستر جیسے ہوا میں اُڑ رہا تھا۔۔۔  ایک بے حد حسین چہرہ۔ لمبی گردن۔ قلوپطرہ کی طرح، تنا ہوا حسین، گٹھا ہوا جسم___  جیسے کمان سے تیر چھوٹنے بھر کی دیر ہو۔ دو ننگے پاؤں ___ جیسے پانی میں لہراتی دو ننگی حسین ڈالیاں ۔۔۔ 
گفتگو کا سناٹا، اُس کے حسین مچلتے جسم نے توڑ دیا تھا۔۔۔  وہ کانپ رہا تھا۔ جذبات کی تپش میں ۔۔۔  بہتے سیلاب میں ___ ٹھنڈے پانی اور گرم آگ میں ۔۔۔  وہ اُڑ رہا تھا۔۔۔  نہیں بہہ رہا تھا___ یہ لڑکی۔ نہیں ویشیا۔ نام بھی نہیں ۔ شہر بھی نہیں ۔ لباس بھی نہیں ۔۔۔  مگر یہ حسین جسم۔۔۔  یہ حسین چہرہ۔۔۔ 
سمندر میں چھلانگ لگانے سے پہلے وہ اُسے خوش کرنا چاہتا تھا۔ وہ جانتا تھا۔ لڑکی اُس کے سوالوں سے بوجھل ہو گئی ہے ۔ مگر اب آخری سوال___ آخری ہتھیار۔۔۔  بستر پر آگ کا دریا بہہ رہا تھا۔۔۔  اُس نے آگ کے دریا کو مدہوش ہو رہی آنکھوں سے دیکھا۔ آنکھوں میں خمار چھا گیا۔ ہونٹ گول ہو گئے ۔ وہ ایک بار پھر رومانی تھا۔
’’یہ۔۔۔ تمہارا چہرہ۔۔۔  تمہارا جسم۔۔۔  تم یقین کرو گی۔ وسو۔۔۔ یا جو بھی تمہارا نام ہو۔۔۔  تم یقین۔۔۔ ‘
’’یہ جسم میرا نہیں ہے ، یہ چہرہ میرا نہیں ہے ۔۔۔ ‘ وہ کسی روبوٹ کی طرح اپنا پرس کھول رہی تھی___  ’ہاں ۔ چونکو مت۔ اِس میں کچھ بھی چونکنے جیسا نہیں ہے ۔۔۔ ‘‘
وہ ایک لمحہ کو رُکی___
باہر طوفان یکایک تیز ہو گیا تھا۔ کھڑکی کے پٹ تیز تیز بجنے لگے تھے ___ جیسے ابھی ہوا کا زور، پوری طاقت سے کھڑکی کے پٹ توڑ ڈالے گا۔ وہ کہہ رہی تھی۔۔۔ 
’سنو۔۔۔  اِس میں کچھ بھی نیا نہیں ہے ۔ یہ چہرہ، یہاں تک___ ماں بتاتی تھی___ اُس کا ہے ___ یہاں ۔۔۔  یہاں سے یہاں تک یہ والا حصہ میرے باپ کا۔۔۔  ماں میری ہاتھ کی انگلیوں کے بارے میں بتاتی تھی کہ۔۔۔  ماں کہتی تھی پیر تو بالکل اُس کے جیسے ۔۔۔  اور یہ حصہ۔۔۔  ماں کہتی تھی۔۔۔  ماں کا ایک بوائے فرینڈ تھا۔۔۔ ‘‘
تیز ہوا سے کھڑکی کی سٹکنی ٹوٹ کر گر گئی تھی۔ وہ بچوں کی طرح تالیاں بجا رہی تھی___  ہا۔۔۔ ہا۔۔۔  یہاں بھی تم ہار گئے ۔۔۔ ‘
بچوں کی طرح پرس میں ہاتھ ڈال کر اُس نے کنڈوم نکال لیا تھا___ 
’’یہ میرا ہے ۔ اِسے میں ساتھ لے کر چلتی ہوں ۔۔۔ ‘‘
وہ بچوں کی طرح ’کنڈوم‘ کو پھونکنے ، پھلانے کی کوشش کر رہی تھی___ کمرے میں یکایک طوفان بڑھ گیا تھا۔
***



بھنور میں ایلس

(۱)
ادھر آنکھیں بوجھل ہوئیں ،ادھر خواب کے در کھل گئے ۔۔۔  پھر جیسے کسی نے انتہائی معصومیت سے صدا لگائی ہو۔۔۔  ’’ایلس آنکھیں کھولو۔۔۔  آنکھیں کھولو نا ایلس۔۔۔ ‘‘
’’جاؤ نہیں کھولتی۔ابھی مزے مزے کے سپنے جو دیکھ رہی ہوں ۔۔۔  آنکھیں کھلیں تو سپنا ہٹ ٹوٹ جائے گا۔۔۔ ‘‘
آواز پھر گونجی۔’’اچھا خیر چھوڑو، یہ بتا، سپنے میں کیا دیکھ رہی تھی۔۔۔ ؟‘‘
’’میں نے دیکھا کہ۔۔۔  ایلس کہتے کہتے ٹھہر گئی۔۔۔ نہیں پہلے تم بتاؤ۔۔۔  لوگ مرنے سے گھبراتے کیوں ہیں ؟‘‘
’’مر جانا ایک بھیانک ڈراؤنے خواب کی طرح ہے ۔ جہاں آنکھیں بند ہوتے ہی ہم سب  سے دور چلے جاتے ہیں ۔ وہاں آسمان پر ٹمٹماتے تاروں کی طرح۔۔۔  خود کو نہیں پانے ، کھوج نہیں پانے اور ہمیشہ کے لئے کہیں گم ہو جانے کا احساس۔۔۔  نہیں ایلس۔تم نے بے وجہ مغالطے میں ڈال دیا ہے ۔ ہنس مت پگلی، بتاؤ نا، خواب میں کیا دیکھا؟‘‘
’’بتاؤں گی تو ہنسنے لگو گی۔میں نے دیکھا کہ میں مر گئی ہوں ۔۔۔  اور وہاں ۔۔۔ آسمان پر جو تارہ چمک رہا ہے نا وہ میں ہوں ۔۔۔ اچھا بتاؤ۔۔۔  رات میں آسمان پر چمکنے والے تارے کتنے بھلے اور سندر لگتے ہیں ۔۔۔  اچھا سمجھ لو ہم مر گئے ہیں اور مر کر وہاں آسمان میں گل بوٹوں کی طرح چپک گئے ہیں ۔ اس تارے کی طرح۔۔۔  تو اس میں گھبرانے کی بات کیا ہے ؟‘‘
’’گھبرانے کی بات کیسے نہیں ایلس۔۔۔  ہم اکیلے تھوڑے ہی ہوتے ہیں ،ایک خاندان ہوتا ہے اور خاندان سے بچھڑ کر آنکھیں موند لینا۔۔۔  ایک دم سے ہنستی مسکراتی جیتی جاگتی دنیا سے کٹ کر گم ہو جانا۔۔۔  ہوا میں تحلیل ہو جانا۔۔۔ اب جیسے تم ہی سوچ کر دیکھو نا ایلس۔۔۔ تمہارے شوہر ہیں ،تمہاری ایک لڑکی ہے ۔ اسکول سے آنے میں ذرا سی دیر ہوئی تو کیسے بوکھلا جاتی ہو تم؟بوکھلا جاتی ہونا۔۔۔ اب ذرا سو چو۔۔۔  آنکھیں بند ہو گئیں تو۔۔۔  ان سب کی خیر خبر کون لے گا۔۔۔ ؟‘‘
’’کون لے گا؟۔۔۔  ایلس ہنستی ہے ۔۔۔  ارے تب اپنی خیر خبر یہ خود لیں گے ۔۔۔  اس میں گھبرانے کی بات کیا ہے ۔ ذمہ داری سب سکھا دیتی ہے ۔ہاں تم نے پوچھا نہیں ۔۔۔ میں نے کیا خواب دیکھا۔۔۔  میں نے دیکھا کہ۔۔۔ نہیں ڈرو مت۔۔۔ اپدیش مت دو۔ مرنا سب کو ہے ۔ ہم امربیل کھا کر تھوڑا ہی آئے ہیں جو ہمیشہ زندہ رہیں گے ۔۔۔ ہاں تو میں نے دیکھا کہ۔۔۔ اب کیا بتاؤں ۔۔۔  ایسی روشنی۔۔۔ چکا چوند روشنی۔۔۔  دودھ کی نہریں ۔۔۔  سیب کے باغات۔۔۔  مخمل و کم خواب میں لپٹے حسین خوبصورت چہرے ۔۔۔ میں نے دیکھا۔۔۔ ندی کی لہروں کی طرح ان میں سے ایک میں بھی ہوں ۔۔۔  خوب سفید براق لباس میں ۔۔۔  اور ہوا کی طرح۔۔۔  لہروں کی طرح میں ان کے درمیان تیر رہی ہوں ۔۔۔  میں نے دیکھا کہ میرا جسم بالکل ایسا ہی ہے جیسے ابھی ابھی ہے ۔ نہیں اس سے بھی کچھ ہلکا ہو گیا۔۔۔  جیسا کہ کالج کے دنوں میں تھا۔۔۔ اور میں ان دنوں سے زیادہ سندر اور پریوں جیسی ہو گئی ہوں ۔۔۔  اور میں نے پایا کہ۔۔۔  جسم کے باقی اعضا اپنی جگہوں پر ہیں ۔۔۔  مگر ایک شئے نہیں ہے ۔۔۔  دماغ والی جگہ خالی ہے ، جیسے مرنے کے بعد نکال لیا گیا ہو۔۔۔  یا صاف کر دیا گیا ہو۔۔۔  اس لئے میں صرف تیر رہی ہوں ۔ تیر رہی ہوں ۔۔۔  بس تیر رہی ہوں ۔۔۔  یوں کہ سوچ نہیں پا رہی ہوں کسی کے بارے میں بھی۔۔۔  اچھا چھوڑ۔۔۔  سپنے کی باقی باتیں رہنے دے ۔۔۔  یہ بتانا، لوگ مرنے سے گھبراتے کیوں ہیں ؟‘‘
***
لیٹے لیٹے کتاب پڑھتے ایلس کی اچانک آنکھ لگ گئی تھی۔ کتاب ہاتھ سے چھوٹ کر سینے پر آ گئی___ لاشعوری طور پر دایاں ہاتھ سینے پر چلا گیا۔۔۔  جلتے ہوئے پھوڑوں کی جگہ۔۔۔  جیسے کسی نے کباب لگانے والی سیخ اچانک اس کے سینے میں اتار دی ہو۔’’تھلے ‘‘ کی مڑی تڑی چمڑی میں اینٹھن پڑ گئی ہو___ کہتے ہیں سینے پر ہاتھ آ جائے تو ڈراونا خواب آ جاتا ہے ___مگر ڈراونا کہاں ۔۔۔  وہ تو جیسے خواب جزیروں کی نا آفریدہ وادیوں کی سیر میں گم تھی۔۔۔  ہاں نیند اس وقت ٹوٹی جب اشرف کے مکڑے کی طرح رینگتے ہوئے ہاتھ اس کے کندھے تک آ کر ٹھہر گئے ۔ اس نے دونوں آنکھیں بند کر کے اشرف  کے چہرے کو پڑھنا چاہا۔ پھر مزہ لینے کے لئے ایک آنکھ ذرا سی کھول دی۔
اشرف کے تھرتھراتے ہاتھوں نے کتاب اٹھا لی۔۔۔ 
’’ایلس، سوئی ہو کیا۔۔۔ ؟‘‘
وہ شرارت سے دونوں آنکھیں کھول کر مسکرا پڑی۔۔۔  ’’نہیں تو___ ہاں ،ہلکی سی نیند لگ گئی تھی۔‘‘
’’کتاب پڑھ رہی تھی؟‘‘
وہ تیزی سے بچوں کی طرح اٹھ کر بیٹھ گئی___
اشرف نے اطمینان کی سانس لیا۔ پھر کتاب کی طرف دیکھا۔۔۔  ’روشومین!یہ پڑھ رہی تھی؟‘‘
’’ہاں ۔۔۔ ‘‘ وہ علی الصباح، سناٹے کو توڑنے والی۔۔۔  اور نیند سے بوجھل ہو رہے لوگوں کو جگانے والی۔۔۔  چڑیا کی طرح چہچہائی ___’’جاپانی ناول ہے ۔ میں اب تک سمجھتی تھی کہ یہ جاپانی کمبخت ایجادوں کے سوا اور کچھ جانتے ہی نہیں ۔ چھوٹے ٹھگنے قد والے ، ان کے دماغ میں دنیا کو جنت بنانے والے سپنے ہی بستے ہوں گے ۔۔۔  مگر دیکھو نا، کتنی عمدہ کہانی ہے ۔۔۔ ‘‘
اشرف نے غور سے اس کے چہرے کو پڑھا___ کہا کچھ نہیں ۔
ایلس نے آنکھیں بند کرتے ہوئے کہا۔ جاپان کی قدیم راجدھانی کیوتو کا عظیم الشان گیٹ روشومین وقت کے ساتھ کھنڈر بن چکا ہے ۔ وہاں لا وارث لاشوں کا پایا جانا بہت معمولی بات ہے ۔۔۔  کیوتو شہر قدرتی آفات کی زد میں آگیا۔ ادھر سمورائی کے گھر سے نکالے جانے والا ایک بے بس نوکر ہے جس کے لئے سب سے ضروری شئے ہے ؟ اس کا زندہ رہنا۔نیکی اور بدی سے اوپر اس نوکر کے ساتھ حقیقت صرف اتنی سی تھی۔۔۔  زندہ رہنا اور سوزا کو کے کسی دیوار کے سامنے دم توڑنا۔۔۔  اور اچانک روشومین کے ہولناک کھنڈر میں وہ ایک بوڑھی عورت کو دیکھتا ہے جو لاشوں کے سر کے بال اتار رہی تھی۔ نوکر خوفزدہ ہو کر اصلیت پوچھتا ہے ۔۔۔  تو معلوم۔۔۔  بوڑھی عورت نے کیا جواب دیا۔۔۔ اس نے کہا۔۔۔  میں لاشوں کے سرکے بال اتارتی ہوں ، اور ان کی ٹوپیاں بنا کر بیچتی ہوں ۔‘‘
’’غلط تو میں بھی ہوں ۔ مگر تمہاری طرح ذلالت بھرے کام تو نہیں کرتا، نوکر نے پوچھا، تمہیں ایسا کرتے ہوئے شرم نہیں آتی؟‘‘
بڑھیا نے کہا: ’’ہو سکتا ہے یہ کام تمہارے نزدیک ذلت بھرا ہوا۔۔۔  مگر بھائی جس عورت کی لاش سے یہ بال میں نے اکھاڑے ہیں کیا وہ مجھ سے بھلی تھی؟ بولو، مجھ سے بھلی تھی وہ؟ نہیں جواب دے سکتے پھر؟ مجھے ایک بُری اور مردہ عورت کے سر کے بال اتارنے کا حق کیوں نہیں ؟‘‘
ایلس نے اشرف سے کہا۔ جانتے ہو، اس پر سوزا کو کے یہاں سے نکالے گئے چور نے کیا کہا۔ اس نے کہا۔۔۔  بھولی بڑھیا! یہ اچھی بات ہے ۔ گویا زندہ رہنے کے لئے دوسرے کا لٹنا بھی ضرور ہے ۔ سو اگر میں تمہیں لوٹ لوں تو یہ بھی کہیں سے غلط نہیں ہو گا کیونکہ اس کے عوض میں اپنی دوزخ شانت کروں گا اور زندہ ہوں گا۔‘‘
ایلس کی آنکھوں میں تجسس کی موجیں تھی۔۔۔  اشرف،لوگ زندہ کیوں رہنا چاہتے ہیں ، ممکن ہے موت زندگی سے کہیں زیادہ خوبصورت ہو۔۔۔ ‘‘
’’پھر وہی موت، اشرف زور سے چیخا۔ کسی نے کہہ دیا کہ تم مرنے والی ہو؟‘‘
’’اشرف۔۔۔  اس نے جیسے آنکھوں کے رستے پلاش کے پھول بچھا دیئے ہوں ۔۔۔  ’’غصہ کیوں کرتے ہو۔۔۔ موت حقیقت ہے تو اس سے بھاگتے کیوں ہو۔۔۔  میں ہوا میں تحلیل ہو گئی تو زمانہ کی چال نہیں رک جائے گی یہ ایسے ہی اس وقت بھی قائم رہے گی جیسے ابھی ہے جیسے اس سے پہلے ۔۔۔  جیسے اس وقت تم ہو۔۔۔ ‘‘
وہ اپنی دھن میں کہے جا رہی تھی۔۔۔ ‘‘ ایک کھنڈر ٹوٹتا ہے اس پر دوبارہ ایک نئی عمارت تعمیر ہو جاتی ہے ۔۔۔  پھر؟ ایک شناخت مٹتی ہے نئی شناخت بنتی ہے ___ ہم گم ہو جاتے ہیں ۔۔۔  ہم سے بھی اچھے لوگ اس دنیا میں آ جاتے ہیں ۔۔۔  کوئی کسی پر مسلط، حاوی یا ٹکا نہیں ہے ۔ سب اپنی ضرورت ہیں ۔۔۔  جیسے وہ لاشوں سے بال اکھاڑ کر ٹوپیاں بناتی ہوئی بڑھیا! روشومین کے کھنڈر میں بڑھیا کو لوٹ کر اپنے زندہ رہنے کا سامان کرنے والا سوزا کو کا نوکر۔۔۔ ‘‘
پھر وہ تیز آواز میں بولی۔ ’’میں کھو جاؤں گی، تب بھی یہ کارخانہ ایسے ہی چلتا رہے گا، اشرف۔۔۔  سمجھے !‘‘
وہ ہنسی تو ایک کھنک دار ہنسی کمرے میں گونجتی چلی گئی۔ لیکن اس ہنسی میں کہیں کوئی درد انگیز کیفیت نہ تھی۔ ایک بے باک سی بیگانہ روش تھی جو ہمیشہ سے ایلس کے مزاج کا ایک حصہ رہی تھی۔
(۲)
کچھ سال پہلے کی بات ہے ۔۔۔ 
بس کچھ سال۔۔۔ اور کچھ سال میں بہار دروازہ تک آتے آتے ٹھہر گئی تھی۔ سیڑھیاں چڑھتے ہی دائیں طرف ایلس کا کمرہ تھا۔ کمرے کے ٹھیک باہر جنگل سا تھا۔کھڑکی کھول کر وہ گھنٹوں فرصت کے اوقات ہری بھری وادیوں کو دیکھتی رہتی۔ اشرف دفتر چلے جاتے تھے اور شاہانہ اسکول۔۔۔  وہ گھر پر ہوتی تو خالی وقت میں سا تھی یا تو کتابیں ہوتیں یا قدرت کے یہ گل بوتے ۔۔۔ 
تب کڑاکے کی ٹھنڈی کم ہونے لگی تھی۔ آموں میں بور آنے لگے تھے ۔ کوئل کی کوک سنائی دینے لگی تھی۔سامنے جلتے انگاروں جیسے ، پھولوں سے لدے پلاش کے پیڑ تھے ۔پیڑوں کے بارے میں جاننا اور پہچاننا اسے اچھا لگتا تھا۔ وہ ہاتھ کے اشارے سے بتا سکتی تھی۔۔۔  کہ یہ ڈھاک ہے ۔۔۔  یہ ٹیسو، یہ کھاکھر۔۔۔  چھیولا۔۔۔  اور یہ پلاش۔۔۔  بیوٹیما مونوسپرما یعنی فلیم آف دی فارسیٹ Flame of the forest
***
پلاش کے پھول۔۔۔  بچپن میں ان سے رنگ گندھا کرتی تھی وہ۔۔۔  پانی میں گھول کر کتنے کتنے رنگ چرا لیتی تھی۔
ہوا تیز تیز چل رہی تھی۔ پلاش کے سرخ پھول ٹوٹ ٹوٹ کر گر رہے تھے ۔پھر کوئی تیز ہوا آئی۔ سرد سی ہوا اسے چھوتی ہوئی گزر گئی۔ اس نے دروازہ بند کیا۔ کچھ دیر تک وہیں پر، برف سی جمی کھڑی رہی۔۔۔ یہ سینے کے پاس اینٹھن کیسی ہے ؟ چمڑی کے اندر اندر اتر جانے والی اینٹھن؟
رات میں شاہانہ سو گئی تو بے اختیار ہو رہے ، اشرف کے ، بدن پر مکڑے کی طرح رینگتے ہاتھوں کو اس نے چھاتی کے گڈھوں پر لا کر ٹھہرا دیا۔۔۔ یہاں چھوؤ تو سہی۔۔۔ یہاں ۔۔۔  دیکھو‘‘
’’ہاں ۔۔۔  کیا ہے ؟‘‘
’’کچھ محسوس  ہوا۔۔۔ ؟‘‘
’’نہیں تو۔۔۔ ؟‘‘
’’نہیں تو۔۔۔ ؟‘‘
’’کچھ جلن سی ہے ۔۔۔  دیکھو نا یہاں کچھ ابھر رہا ہے ۔۔۔ ‘‘
اشرف کے ہاتھوں کی آوارگی میں جیسے خلل پڑ گیا۔ وہ چونک پڑا۔ رات کے اندھیرے میں مکڑے سے سانپ بنتے ہاتھ اچانک خرگوش جیسے نرم اور خوفزدہ ہو گئے ۔ ’’ہاں ہے تو۔۔۔  کچھ کچھ۔۔۔  ابھرا سا۔۔۔  ڈاکٹر کو دکھا لینا۔ اب سو جاؤ۔‘‘
اسی کے ساتھ وہ کروٹ بدل کر لیٹ گیا۔ ابھی کچھ دیر پہلے تک کیسا اتاؤلا ہو رہا تھا۔ اور ابھی اچانک۔۔۔  اس کے ہونٹوں پر ایک شرارت بھری مسکان اتر گئی۔ خود غرض، مطلبی۔۔۔  وہ بچوں کی طرح ہنسی۔۔۔  لیٹ تو گئی مگر ہوا سے گرتے پلاش کے پھول نظروں میں گھومتے رہے ۔۔۔  اس سے ذہن گھومتا تو پھر وہیں چلا جاتا۔۔۔  یہاں چھاتی میں اندر کا گوشت کوئی ایسے گھوڑا موڑ رہا ہے ، جیسے دودھ کو اسٹیل کے برتن میں رکھ کر فریج کے Chiller میں رکھ دیا جائے تو۔۔۔ ؟ کیسے ایک دم سے سوکھ کر برف ہو جاتا ہے ۔۔۔  اور اوپر اوپر برف کی تہہ جم جاتی ہے ۔ ٹھیک ایسے ہی۔۔۔  چھاتی میں جمے دودھ اور خون کو کوئی چور مچور کر، نچوڑ کر، برف کی جھلیاں بنا کر پیس رہا ہو۔۔۔  اندر تک پورا بدن کنکنا رہا تھا۔۔۔ 
ایلس کمرے میں آ گئی۔کمرے میں سوئی ہوئی شاہانہ کو ہولے سے چھوا۔ شاہانہ نیند میں بے خبر تھی۔ ایک دو بار مداخلت بُری لگنے کے انداز میں چونکی پھر کروٹ بدل کر نیند میں کھو گئی۔ ایلس نے شاہانہ کے بے حد معصوم شگفتہ لبوں پر انگلی پھرائی۔ یہاں سے ہو کر بیسن کے پاس لگے آئینہ کے سامنے کھڑی ہو گئی۔
بلب روشن کیا پھر دھیرے سے نائیٹی کا، آگے کا ہوک کھولا۔ دو بھڑکتے شعلے نائیٹی سے باہر چھلچھلا پڑے اس نے چھاتیوں پر ہاتھ پھیرا۔۔۔  یہاں ۔۔۔ 
مگر چھاتیاں ویسی ہی روشن تھیں ۔ ویسی ہی بھری ہوئی اور کسی کنواری لڑکی کے پستان کی طرح کٹھور۔۔۔  شاہانہ دس برس کی ہو گئی اس نے ان دس برسوں میں اپنا فیگر کتنا مین ٹین کر کے رکھا تھا۔ ایک بار پھر پستان کو چھو کر مطمئن ہو جانا چاہا مگر۔۔۔  چھاتیوں میں پڑی کوئی گرہ اس کے ذہن پر بھی پڑ گئی تھی۔
ایک لمحے کو گھبرا کر، آئینہ میں اپنا خوفزدہ چہرہ دیکھا اس نے ۔
’’ایلس! کیا تم خوفزدہ ہو؟‘‘
’’بولو ایلس! کیا اس لئے کہ ایک دن گم ہو جاؤ گی تم۔۔۔ ‘‘
’’ہاں ، ابھی عمر ہی کیا ہے صرف 35سال مگر 35سال کی عمر بھی تو کوئی کم نہیں ہوتی۔ مان لو اگر گم ہو گئی تو۔۔۔ ؟۔۔۔ کیا اسی لئے خوفزدہ ہو۔۔۔ وہاں ، کمرے میں اشرف ہوئے ہیں ۔ ایک بہت ہی پیار کرنے والے شوہر۔۔۔  بچوں کی طرح غیر ذمہ دار اور بے ترتیب۔۔۔  اور ننھی سی شاہانہ۔۔۔  تم سوچتی ہو۔ سب تمہارے سہارے زندہ ہیں ؟‘‘
***
ایلس نے نائیٹی کا ہک بند کیا۔۔۔ کوئی کسی کے سہارے زندہ نہیں ہے ایلس۔۔۔  بس زندہ رہنے کا عمل ہے یہ کہ اصول، قاعدے اور ضابطے کی ایک دیوار اٹھ جاتی ہے ۔۔۔  اور اس دیوار کے اندر ہی زندگی تلاش کرنی پڑتی ہے ۔۔۔  یہ دیوار ٹوٹ بھی گئی تو، کہیں کوئی فرق نہیں پڑے گا ایلس۔۔۔ ‘‘
وہ دھیرے سے مسکرائی۔۔۔  اب وہ پوری طرح مطمئن تھی۔۔۔  ایک بار پھر اس نے اپنے سراپا کو غور سے دیکھا۔۔۔  اور کچھ گنگناتی ہوئی کمرے میں آ گئی۔
اس رات ایلس صبح دیر تک گھوڑے بیچ کر سوتی رہی۔ آرام کی نیند۔۔۔ 
(۳)
کچھ ہی دنوں میں مسز گرووراس کی دوست بن گئیں ۔ مسز گروور وہی عورت ہیں ، جن سے اس کا علاج چل رہا تھا___ سبک اور متین لہجہ۔۔۔ آنکھوں میں مادرانہ شفقت کی بو باس۔۔۔  ہونٹوں میں نرمی اور مٹھاس۔۔۔  بھرے بدن کی ادھیڑ عمر کی عورت۔ بالوں میں سفیدی جھانکنے لگی تھی۔ چہرے سے گھریلو دکھنے کے باوجود کافی با وقار لگتی تھیں گروور۔۔۔ 
تین چار چھوٹی چھوٹی ملاقات کے بعد ہی مسز گروور نے دھماکہ کیا تھا ۔
’’۔۔۔ ایلس کنگوجر اور تل چٹا دیکھ کر تمہیں ڈر تو نہیں لگتا؟‘‘
’’۔۔۔ نہیں تو مگر کیوں ؟‘‘
’’۔۔۔ میں ایک انکشاف کرنے جا رہی ہوں ۔ انکشاف ہمیشہ چونکانے والا ہوتا ہے ___ ہو سکتا ہے میرا شک ہو۔۔۔ ‘‘
’’آپ کہیں تو سہی وہ ہنسی تھی۔ میں دل برداشتہ تب بھی نہیں ہوئی تھی جب شاپن ہار کو اس کی تخلیق میں شکست خوردہ محسوس کیا تھا۔ لوگ اتنے نراشوادی کیوں ہوتے ہیں اوشاپن ہار جیسا آدمی؟ اور مونٹائجین جیسا شخص خودکشی کے بارے میں دلیلیں دے دے کر اس کو صحیح ثابت کرتا ہے ۔ کمزور اور بزدل۔ میں اس Spiritual Pessimism پر یقین نہیں رکھتی۔
’’Spiritual Pessimism‘‘۔۔۔  مسز گروور زور سے ہنسیں ۔ اسی لئے تم سے باتیں کرتے ہوئے مزہ آتا ہے ایلس۔ ناامیدی میں بھی موہوم سی ہی سہی مگر امید کی کرن ہوتی ہے ۔ اچھا بتاؤ تو سہی۔ اگر میں انکشاف کروں کہ تمہیں بریسٹ کینسر ہے تو۔۔۔ ‘‘
وہ جیسے اچانک ایک پل کو برفانی بارش میں نہا گئی۔حلق میں کچھ الفاظ اٹک سے گئے ۔ آنکھوں میں سراسیمگی تیر گئی۔ اس نے خود کو نارمل بنانے کی کوشش کی۔
’’کیا یہ صحیح ہے مسز گروور؟‘‘
’’میرا شک بھی ہو ٹراون                                                                                                                          سکتا ہے ۔۔۔  اور بھگوان کرے میرا شک ہو۔ تمہارے عمر کی عورتوں کو ہمیشہ اس جانب سے فکر مند رہنا چاہئے ۔اگر سینے میں گانٹھ سوجن ہو چھاتی یا آس پاس کی چمڑی دھنس گئی ہو۔پستان سے پانی رستا ہو۔ ان باتوں پر یوں غور کرو کہ یہ موضوع بھی تمہارے ہاتھ میں دبی کسی دلچسپ کتاب کی طرح ہے ۔ تو کیا تم اس کے بارے میں زیادہ سے زیادہ جاننے کی کوشش نہیں کرو گی۔۔۔  اگر ہے بھی۔۔۔  بھگوان نہ کرے ۔۔۔  تو کوئی غم مت رکھنا۔۔۔  انسانی جسم امراض کا گھر ہے ۔ کیوں ایلس تم گھبرا تو نہیں گئی۔۔۔ ؟‘‘
ایلس دونوں ہونٹ آپس میں بھینچتے ہوئے مسکرائی۔مسز گروور۔۔۔  میں بالکل نہیں ڈری۔ مجھے اچانک کچھ یاد آگیا۔ وہ جیسے کچھ یاد کرنے کی کوشش کر رہی تھی۔ الگزینڈر سولزے نیٹسن۔۔۔  یہ نام یاد ہے نا آپ کو۔ آپ نے اس کی کینسر وارڈ پڑھی ہو گی۔ مجھے بس وہ عورت یاد آ گئی۔یاد ہے ناجو اچانک اپنا سینہ کھول کر اپنے بوائے فرینڈ کے سامین جذباتی ہو گئی تھی۔ Suck it۔۔۔  اسے منہ میں لے لو۔ چوسو! اس کا یقین کرو یہ دہکتا ہوا انگارہ۔ اس کا یقین کرو ابھی یہ اس جگہ ہے اور گواہ رہنا کہ یہ اس جگہ موجود تھا۔ کل یہ آپریشن کے بعد کسی گٹریا ڈسٹ بن میں پھینک دیا جائے گا۔۔۔  مگر گواہ رہنا یہ اس جگہ موجود تھا۔۔۔ اپنی تمام تر شعلہ سامانیوں کے ساتھ۔۔۔  یہ دہکتا ہوا انگارہ ۔۔۔ ‘‘
اس کی آنکھوں میں آنسو چھلک آئے ۔۔۔ 
مسز گروور نے آگے بڑھ کر اس کے کندھے پر ہاتھ رکھ دیا۔ ’’ایلس! کیا تم ڈر گئی ہو؟‘‘
’’نہیں تو۔۔۔  آنسو پوچھتے ہوئے وہ پھر مچل گئی۔ ’’ہولناک مسز گروور۔ انتہائی ہولناک۔ میں کینسر وارڈ کی حقیقت میں گم ہو گئی تھی___ مسز گروور آپ قطعی پریشان نہ ہوں ___ کردار کی حقیقت نگاری نے مجھے کچھ دیر کے لئے گمراہ کر دیا تھا۔‘‘
(۴)
اس انکشاف کے بعد گھر میں اچھا خاصا زلزلہ آگیا تھا۔ اسے لگا ہر کوئی اس سے نظریں چرانے کی کوشش کر رہا ہے ۔ کئی کئی رات اس نے اشرف کو پاگلوں کی طرح بستر پر کروٹیں بدلتے ہوئے بھی پایا۔ کئی بار اندھیرے میں اس نے محسوس کیا کہ اشرف آنکھوں میں سمٹ آئے آنسوؤں کو پونچھنے کی کوشش کر رہا ہے ۔ اسے دیکھتا پا کر مسکرانے کی کوشش میں وہ اور بوجھل ہو جاتا___ وہ دیکھ رہی تھی، شاہانہ کے چہرے پر غم کی کالی کالی بدلیاں تیر گئی ہیں ___ شاید وہ بھی اس انکشاف کے پردے میں بہت کچھ جان گئی ہے کہ ایک حقیقت جیسی شئے ، ماں جیسی شفقت کا سایہ ہولے سے ایک دن آنگن کی دھوپ کی طرح گم ہو جائے گا۔
صبح میں اگر وہ دیر سے اٹھتی تو دیکھتی کہ اشرف نے اپنے سارے کام خود ہی انجام دے دیئے ہیں ۔ شاہانہ کو اسکول کے لئے تیار کرنا، بریک فاسٹ کے لئے ٹوسٹ اور آملیٹ کا ریڈی میڈ ناشتہ تیار کرنا، کپڑے دھونا، استری کرنا، دھوبی دودھ والے کا حساب رکھنا۔۔۔  اسے لگا، وہ کہیں سے چھوٹ تو نہیں رہی ہے ۔۔۔  وہ کچھ کرنا بھی چاہتی تو اشرف نظریں چراتا ہوا اس کے سامنے چھا جاتا۔۔۔ 
’’ریلیکس ایلس۔ کبھی کبھار آرام بھی تو کر لیا کرو۔‘‘
’’اب آرام ہی تو کرنے جا رہا ہوں ہمیشہ کے لئے ۔۔۔ ‘‘
وہ چاہتی تھی،اشرف اس جملے ہمیشہ کی طرح Wit محسوس کرے مگر اشرف اچانک ہی غمگین ہو اٹھتا، آنکھیں بھر آ جاتیں تو وہ نظریں پھیر لیتا۔زیادہ جذباتی ہو جاتا تو اس کو بانہوں میں بھینچ لیتا۔ پاگلوں کی طرح۔۔۔  ’’تمہیں کچھ نہیں ہو گا ایلس! کچھ نہیں ہو گا۔۔۔ ‘‘
***
ایک معمولی سی سرکاری نوکری جس کی امید میں آنکھیں جیسے مستقبل کی زمین میں دفن قارون کا خزانہ دیکھنے کی سعی کر رہی ہوتیں ۔۔۔  زندہ رہنے اور مطمئن کر دینے کے احساس سے زیادہ کا ’’اتاولاپن‘‘ اسے  بے چین بنا دیتا۔ وہ محسوس کرتی۔ سرد و گرم موسموں کی تمازت جذب کرتا ہوا اشرف اب بکھر سا رہا ہو۔۔۔  وہ محسوس کرتی تو کھلی کتاب کی طرح اس کی آنکھوں میں اتر جاتی پھر جھانکنے اور پڑھنے لگتی۔۔۔ 
’’میں نے کبھی تم سے کچھ زیادہ کی مانگ تو نہیں کی۔۔۔ ‘‘
’’کبھی خود کو تم پر مسلط تو نہیں کیا؟‘‘
’’نہیں ۔۔۔ ‘‘
’’میں گرم ہوا کی طرح تم پر بار تو نہیں رہی۔ میں نے اتنا ہی چاہا نا، جتنا خود کو چاک کرے چاہ سکتی تھی۔پھر پاگل کیوں بنتے ہو، خوفزدہ کیوں رہتے ہو؟ مر جاؤں گی تب بھی کچھ نہیں بدلے گا۔ سب ایسا ہی رہے گا۔‘‘
’’وہ اشرف کی سانس سانس میں اتر کر کہتی۔۔۔ ’’ممی ڈیڈی گزر گئے ۔ جب زندہ تھے تب ان کی ہلکی سی آہ کراہ اٹھتی تھی،لرز جاتی تھی۔۔۔  اور سوچتی تھی، دعا مانگتی تھی کہ اﷲ میاں انہیں ہمیشہ زندہ رکھیو۔ وہ گزر گئے تو اب گزر جانے کے سوا کوئی سا بھی احساس باقی نہیں ہے ۔ آنکھیں کھلنے تک جذبات جسم سے روح کی طرح چمٹے ہوتے ہیں ۔۔۔  بس۔۔۔  ڈونٹ بی ایموشنل۔‘‘
’’اس نے دیکھا، اشرف نے ایک جھٹکے سے ہاتھ چھڑا لیا۔ کرسی پر دھم سے بیٹھ گیا۔کچھ اور نہیں ہوا تو بلند آواز میں رونے لگے ۔
وہ جھکی___ ’’Spiritual Pessimism۔۔۔  مجھے معلوم ہوتا کہ تم شاپن ہار میں سے ہو تو میں کبھی تم سے شادی نہیں کرتی۔۔۔ ‘‘
(۵)
اندھیرے کمرے میں جب کوئی نہیں ہوتا تو ایلس دیر تک خلاء میں اپنے سوالوں کا جواب تلاش کرتی رہتی۔ کیا سچ مچ وہ ایک دن گم ہو جائے گی؟ یوں غبارے سے نکلی ہوا کی طرح۔۔۔  پھر کہاں جائے گی۔۔۔  اسے لگتا کہ کوئی اس کے قریب کھڑا ہے ۔۔۔  یہاں اس قبر میں لوسی  سو رہی ہے ۔ تم بھی سو جاؤ گی۔
وہ چونک کے اٹھتی ہے ۔ پھر تالستائے کے ایوان ایلچ کے بارے میں سوچتی ہے ۔ ایوان ایلچ مر گیا ہے ___ کمرے میں اس کا جنازہ رکھا ہے ۔ سوگوار گم سم کھڑے ہیں ۔ حالانکہ ماحول ہی کچھ ایسا ہے مگر سب سوگوار ہونے کا ناٹک کر رہے ہیں ۔ ایوان کے دوست رشتے دار یہاں تک کہ اس کی بیوی۔۔۔  سب آخری رسوم کے جلد سے جلد فارغ ہونے کے انتظار میں ہیں ۔ انتشار اور اضطراب سے الگ ایک ابدی سکون۔ 
وہ ٹھہری۔۔۔  روح سب سے پہلے بدن سے ، اپنا رشتہ کہاں سے منقطع کرتی ہے وہ آہستہ سے جانگھوں پر سے ساڑی ہٹاتی ہے ۔کمرے میں در آئی تیز ہوا کھڑکی کے پردے ، جھٹکا کر اس کے پوشیدہ مقام، سے ہوتی ہوئی چپکے سے گزر جاتی ہے ۔ یہاں سے ۔۔۔ ممکن ہے ، یہیں سے عورت اپنے خالق کہلانے کا درجہ  حاصل کرتی ہو۔ یہیں سے تسکین کے سوتے پھوٹتے ہوں اور عجب کیا کہ روح کی نجات بھی یہیں سے ہوتی ہو!
پیروں کو عریاں کئے ۔ وہ دھیرے دھیرے ہاتھ پھیرتی ہوئی اس مقام کی ’’سنکری‘‘ گلیوں تک آ کر ٹھہر جاتی ہے ۔
(۶)
وقت ہوا کے جھونکے کی طرح اڑا اور ایلس کسی کمزور عمارت کی طرح ڈھ گئی۔ پہلے وہ سوچتی تھی۔ لوگ موت Enjoy کیوں نہیں کرتے ۔  ایک انجانی سی منزل؟ جس کو کسی نے بھی نہیں دیکھا۔ ایک انجانی سی دنیا جس کی دریافت کسی  نے بھی نہیں کی۔۔۔  وہ چاہے جنت ہو یا  دوزخیا محض تصور ہو۔۔۔  موت اس کے لئے کسی چکا چوند گلیمر کی طرح تھی مگر دھیرے دھیرے تکلیف کی شدت نے اسے تنکا تنکا کھوکھلا کرنا شروع کر دیا تھا۔
جیسے نالے کا منہ کھل گیا ہو۔۔۔ چھاتی کا ناسور اور اس سے رسنے والا مواد۔۔۔  جیسے اندر سے ، تھلے کو کوئی شئے چچوڑ ہی رہی۔۔۔  پہلے آئینہ کے سامنے نائٹی کا ہک کھولتے ہی جو شئے آنکھوں میں سب سے زیادہ جگمگاتی تھی اب اس سے گھن اٹھ رہی تھی۔
ہاں وہ تھک گئی ہے ___ اٹھنے سے  چکر آنے لگتے ہیں ۔
شاہانہ اس کے پاس آ کر پتھر کی مورت کی طرح ٹکر ٹکر اس کا چہرہ تکتی ہے اور کسی بڑے سمجھدار آدمی کی طرح کہتی ہے ۔ ’’ممی! اب مجھے اکیلے کمرے میں ڈر نہیں لگتا میں خود سے کنگھی بھی کر لیتی ہوں ۔ مجھے سارے کام آتے ہیں ۔ ممی۔۔۔ ‘‘
اشرف اس سے نظر بچانے کی کوشش کرتے ہیں ۔۔۔  جیسے اس کے بکھرتے وجود میں دن، مہینے اور برس گن رہے ہوں ۔ کبھی کبھی کمرے میں پاگلوں کی طرح ٹہلنے لگتے ہیں ۔
جبراً وہ مسکرانے کی کوشش میں صدا لگاتی ہے ۔۔۔  ’’اشرف، گھبراتے کیوں ہو۔۔۔  کسی اورکو لے آنا۔۔۔ ‘‘ وہ ہنستی ہے ۔ ’’ذرا سوچو، شاہانہ کی پیدائش کے دو سال بعد سے میں تمہارے لئے کیا رہ گئی ہوں ۔ ایک ایسی ضرورت جو تم میرے سوا بھی پوری کر سکتے ہو۔ کسی سے بھی___ بس اسی ضرورت کے لئے میں یاد آؤں گی۔‘‘ وہ زور سے ہنسی۔۔۔  ’’یو انڈین! اتنا پڑھ لکھ کر بھی تم لوگ دقیانوسیت کے خول میں کیوں بند رہتے ہو؟‘‘
پھر اس نے  اشرف کی گھٹی گھٹی سی آواز سنی۔ ’’مائی ڈارلنگ ایلس!۔۔۔  ایسا کیوں سوچتی ہو؟‘‘
’’اس لئے کہ اب تم لڑتے نہیں ، بگڑتے نہیں ، ناراض نہیں ہوتے ___تم موم بتی کے پگھل جانے کی راہ دیکھ رہے ہو۔ اس نے غور سے اشرف کی آنکھوں میں جھانکا۔ ’’موم بتی جب تک جل رہی ہے ۔۔۔  آخری  شعلے تک۔۔۔  وہ روشنی تو دے رہی ہے ۔۔۔  میں ابھی نہیں مر رہی۔۔۔  جب مروں گی، تب دیکھا جائے گا۔ موت کو عام حقیقتوں کی طرح قبول کرنا سیکھو۔۔۔  جینا سیکھو۔‘‘
زندگی جینا اور ہر لمحے کو Enjoy کرنا۔۔۔ مسز گروور سے یہی تو وہ کہتی ہے ۔
***
’’سرخ پلاش کے پھول پھر کھل اٹھے ہیں ۔پچھلے سال بھی کھلے تھے ۔ تب سے ایک سال گزر گیا۔ایک سال زندہ رہی نا۔۔۔ ؟‘‘
’’ہاں ‘‘
’’اگر مسز گروور! ایک سال پہلے میں اداس ہو گئی ہوتی تو۔۔۔ ‘‘ وہ کہتے کہتے رک گئی۔۔۔  کیوں مسز گروور میڈیکل سائنس کی دنیا میں ایسے معجزے نہیں ہوتے کیا۔۔۔ ؟‘‘
’’ہو بھی سکتے ہیں ؟‘‘
مسز گروور کی لاچاری پر اسے ترس آتا ہے ۔۔۔ 
وہ جانتی ہے ۔۔۔ وقت کم رہ گیا ہے ۔۔۔  وہ دھیرے دھیرے موت کی طرف بڑھ رہی ہے موت میں فاصلہ بہت کم رہ گیا ہے ، بہت سی باتیں ، بہت سی کتابیں اور بہت سی چیزیں ایسی ہیں جنہیں وہ کرنے پڑھنے اور جاننے کی خواہش مند ہے ۔۔۔  وقت دریا کا پانی سوکھتا جا رہا ہے ۔
پھر اس کا جسم نت نئے عذاب سے گزرتا چلا گیا۔ اشرف اسے لئے لئے پھرتے رہے ۔۔۔ 
اس کونے سے اس کونے ، ایک شہر سے دوسرے شہر۔۔۔  آپریشن، ریڈیشن کے مختلف مرحلوں سے اس کا بدن گزرتا رہا۔۔۔  کیمو تھراپی سے تھوڑی راحت ملی تھی لیکن مرض پھر بھی نہیں گیا۔۔۔  ریڈیم، بایوپسی، میموگرافی۔۔۔  میڈیکل سائنس کے ہر جبر کو جھیلنے اور سہنے کے لئے وہ شہروں شہروں اڑان بھرتی ہوئی بمبئی آ گئی تھی۔
***
بمبئی ہاسپٹل۔۔۔  بمبئی دیکھنے کی کتنی خواہش تھی اس کی۔۔۔  مگر وہ ایک کینسر پیشنٹ تھی، اس کی دنیا محض کینسر وارڈ تک محدود تھی، جہاں چیخوں اور کراہوں کو سنتے سنتے اس کے کان پک گئے تھے ۔۔۔  ڈاکٹر مریض، سب کے سب اسے کینسر پیشنٹ نظر آنے لگے تھے ۔
وہ لہولہان ہوتی رہی۔۔۔  ہوتی رہی۔۔۔  لیکن ایک دن جب برداشت کی قوت ختم ہو گئی تو وہ اشرف کے سامنے پھٹ پڑی۔
’’اشرف سنو! یہ لوگ مجھے مار ڈالیں گے ، میرا جسم ان ڈاکٹروں کے تجربے کے لئے نہیں ہے ۔ مجھے واپس وہیں لے چلو۔۔۔  مسز گروور کے پاس۔۔۔ ‘‘
وہ گڑگڑانے کے لہجے میں بڑ بڑائی۔یقین مانو اشرف یہ وہی پرانے تجربے مجھ پر کئے جا رہے ہیں جہاں سے انہیں کامیابی ملنے کی کوئی امید نہیں ۔ اگر کامیابی ملنے کی ذرا سی بھی صورت دکھتی تو میں پہلی عورت ہوتی جو اپنے جسم کو ان کے تجربے کے لئے وقف کر دیتی مگر۔۔۔ ‘‘
وہ دم گھٹ رہے قیدی کی طرح ہانپ رہی تھی۔ ’’یہ مجھے تھکا رہے ہیں ۔ مجھے سب کینسر میں لتھڑے ہوئے نظر آ رہے ہیں جن کے گوشت کی جھلیاں پھٹ گئی ہیں اور ناسور باہر جھانک رہے ہیں ___ مجھے گھبراہٹ ہو رہی ہے ۔۔۔ ‘‘
اشرف یخ زدہ لہجے میں بولے ۔ ’’ایلس ڈارلنگ! یہ تمہیں ٹھیک کرنا چاہتے ہیں ۔‘‘
’’نہیں یہ صرف ایکسپریمنٹ کر رہے ہیں ۔ الٹراسونوگرافی، فائن نیڈل ایکسپریش سایٹولوجی۔ یہ جسم صرف ایک تجربہ گاہ ہے تمہارے ڈاکٹروں کے لئے ۔۔۔  یہ دیکھو۔۔۔ ‘‘
اچانک، بہت اچانک۔۔۔ ایک بے ہودہ سا واقعہ پیش آیا___  اس نے جھٹکے سے اوپری لباس  ہٹایا اور اپنے سینے کی گولائیوں کو اس کے سامنے عریاں کر دیا۔۔۔ 
’’دیکھو۔۔۔ غور سے دیکھو۔۔۔  میں ابھی ابھی پورے ہوش و حواس میں ہوں ۔۔۔  اور کوئی ناٹک نہیں کر رہی ہوں ۔ میں کینسر وارڈ کی اس عورت کی طرح یہ نہیں کہوں گی کہ دیدار کر لو اور گواہ رہنا کہ یہ کبھی تھا۔۔۔  موجود تھا۔۔۔  دیکھو یہ محض سڑے ہوئے گوشت کا بدبو دار، جھولتا ہوا لوتھڑا رہ گیا ہے ___  اندر اندر مواد سے بھرا ہوا ہے ۔ کیا تم اس سے محبت کر سکو گے ۔۔۔  اور اسے دیکھ کر محسوس کر کے مجھ سے ۔۔۔ ؟‘‘
***
اس رات ایلس نے چپکے سے ڈاکٹر کی نظر بچا کر ڈائری میں لکھا۔ زندگی صرف بھلی بھلی ہی اچھی لگتی ہے ۔ شاید یہ بات سب کے ساتھ ہے ۔ حسین، دلفریب،  خوبصورت مناظر اور توبہ شکن پُر کشش جسم۔۔۔  اپنی لٹکتی جھولتی مواد رستی چھاتیوں کو تکتی ہوں تو مجھے نفرت محسوس ہوتی ہے ۔ ابھی اس نفرت کو جی سے لگا کر رکھنا چاہتی ہوں ۔۔۔ اس نفرت کے اگنے تک جینے کی خواہش کو برقرار رکھنا چاہتی ہوں ۔ اشرف ناامید ہو گئے ہیں ۔ مجھے لے کر وہ وطن واپس لوٹ رہے ہیں ۔ شاہانہ، مسز گروور اور اپنا گھر۔۔۔  سب مجھے بے صبری سے یاد آ رہے ہیں ۔ اپنا شہر اور اپنے گھر کی بات ہی دوسری ہوتی ہے ۔۔۔ ‘‘
(۷)

ڈاکٹروں کے مطابق اس کا بریسٹ کینسر اب تھرڈ اسٹیج میں پہنچ گیا ہے ۔ یعنی جینے کے چانس بہت کم رہ گئے ہیں ۔ امید، دھندلی سی امیدوں پر پروہ زندہ نہیں تھی۔وہ فخر سے کہتی تھی۔ یہ کتابیں ۔۔۔  ان کتابوں نے مجھے زندہ رکھا ہے ۔۔۔  وہ ذرا بھی خود کو چلنے پھرنے کے قابل محسوس کرتی تو مسز گروور کے یہاں پہنچ جاتی۔ وہاں وہ جتنی دیر بیٹھتی، آل انڈیا گائناکالوجی سوسائٹی اور بریسٹ کمیٹی کی رپورٹ کا مطالعہ کرتی پھر مسزگروور سے جرح کرتی۔۔۔  مسزہار کر کہتیں ۔ ’’ایلس تم میں زندگی بہت ہے ۔‘‘ پھر ان کی آواز بھاری ہو جاتی۔۔۔  ’’میں تمہارے لئے پریئر کرتی ہوں میری بچی۔۔۔ ‘‘ مسز گروور کی آنکھیں نمناک ہو جاتیں ۔
وہ دھیرے سے ہنس پڑتی۔’’مسز گروور میں نے عالیشان مکان میں نہیں ، عالیشان کتابوں میں پناہ ڈھونڈی ہے ۔۔۔  جینا جانتی ہوں مسز گروور۔۔۔ ‘‘
لیکن شاید بہت دور تک چلتے چلتے وہ ہانپ گئی تھی۔
(۸)

وہ دن بہت عام سا نہیں تھا۔
اور یہ سچ تھا کہ کئی دن سے مسلسل سوچ کر رہ گزر پر چلتے چلتے وہ ہانپ گئی تھی۔ ایلس کو احساس تھا کہ اب بہت کم وقت رہ گیا ہے ۔ مٹھی بھر بھی نہیں ، جب اچانک ایک پل میں آنکھیں بند ہوں گی تو پھر نہیں کھلیں گی۔ تب جانے وہ کہاں ہو گی پتہ نہیں ، آنکھیں موند جانے کے بعد اس کے پیٹھ پیچھے جو بھی ہو رہا ہے ، اس کے دیکھنے کا عمل باقی رہتا ہے یا نہیں ۔۔۔  شاید وہ بھی کچھ دیکھنا چاہتی تھی۔ ممکن ہے یہ کہ اشرف کیسے رہتے ہیں ، شاہانہ  کس طرح زندگی گزارتی ہے ۔
وہاں پُر اسراریت کے جنگلوں کو ہوا کی طرح عبور کر جاتی۔ کوئی شئے ہے جس نے ابھی تک اسے مضبوطی سے تھام رکھا ہے ۔۔۔  آخر وہ شئے کیا ہے ۔۔۔  کتابیں ۔۔۔  نہیں وہ نہیں مان سکتی۔ یہ کچھ اور بھی ہے ۔۔۔  ممکن ہے حقیقت کی تلخی کو وہ اپنی پناہ میں لینے سے خوف کھاتی ہو۔۔۔  مگر نقاہت، چھاتی سے رسنے والے مواد، گوشت کے لوجھڑ چت کو برے ، تفتیش کے ہر نئے عمل سے باہر نکل کر وہ صرف یہی سوچ رہی ہے ، ایلس راتیں اتنی لمبی کیوں ہوتی ہیں ؟‘‘
لیکن تعجب۔۔۔  اس روز رات مختصر ہو گئی اور دن اسی ایک خاص تجربے کے لئے ودیعت کیا ہوا نظر آیا۔
***
اس دن وہ صبح سویرے ہی اٹھ گئی۔ آنکھوں کے آگے سیاہ حلقے پڑ گئے تھے ۔اس نے پاس لگے آئینہ میں چہرہ دیکھا۔ خود کو پہچاننا چاہا۔ اپنی بکھرے بکھرے سے بیمار زدہ وجود کو دیکھا۔ پھر جیسے خود سے بڑبڑائی۔۔۔  کیوں ، بہت بیمار لگتی ہوں نا، ایلس۔ مرتے وقت لوگوں کو دھوکہ دینا چاہتی ہوں کہ بیمار کہاں تھی۔۔۔  ابھی سب سوئے پڑے ہیں ۔ ۸بجے شاہانہ کی بس آتی ہے ۔۔۔  ساڑھے چھ بجے سے پہلے اشرف اور شاہانہ میں سے کوئی بھی نہیں جاگتا۔۔۔  سب سے پہلے اشرف جاگتے تھے ۔گھڑی کا الارم سن کر۔۔۔  پھر شاہانہ کو جگاتے ۔۔۔  ٹوسٹ گرم کرتے ، آملیٹ بناتے ، ٹفن تیار کرتے ، کتابی کھوجتے اور شاہانہ کا ہاتھ پکڑ کر بس تک چھوڑ جاتے ۔ اب اس کی جگہ یہ سارا معمول اشرف نے سنبھال لیا تھا۔ اس نے سوچا آج کا دن خدا نے اسے ودیعت کیا ہے ۔ وہ اس دن کا بھر پور استعمال کرے گی۔
کپڑوں کی الماری سے اس نے اپنے لئے ایک نفیس ساڑی کا انتخاب کیا۔ پھر اس سے میچ کرتا ہوا بلاؤز لے کر باتھ روم کی طرف بڑھ گئی۔۔۔  ایک نئے احساس نے جسم کی نقاہت بھلا دی تھی۔۔۔  باتھ روم کا دروازہ بند کر کے اس نے سارے کپڑے ایک ایک کر کے اتار دیئے ۔ ایک لمحے کو وہ ٹھہری۔ ہاں ، وہ دبلی ہو گئی ہے ۔ یہاں سے ۔ اور یہاں سے ۔۔۔  ناف کے اوپر کا حصہ اور۔۔۔  یہاں تک۔۔۔ جانگھوں پر سے جیسے گوشت کی پرت اتر گئی۔۔۔  بس ایک سال میں کشش نام کی دھوکہ باز چڑیا اس سے اپنا رشتہ توڑ کر اڑ گئی۔ اس نے سوچا۔۔۔  رات کے وقت پہلو بدلتا ہوا اشرف۔۔۔ ‘‘
دھیرے دھیرے جسم پر ہاتھ پھراتے پھراتے وہ ٹھہر گئی۔آگ اچانک برف کی طرح سرد کیوں ہے ؟ ایک بے حس، بیمار زدہ عورت اس میں کروٹ لے رہی تھی۔۔۔ 
’’مجھ میں زندگی کیوں نہیں ہے ۔۔۔ ؟‘‘
’’اپنی حرارت گرم جوشی میں کہاں بھول آئی ہوں ۔۔۔ ؟‘‘
***
وہ غسل کر کے اٹھی تو ایک نئی عورت کے ساتھ شادابیوں سے لبریز تھی۔ شاہانہ کو دیر تک پیار کرتی رہی۔ اس کو چوما، گالوں کو سہلایا___  شاہانہ میری بچی، میرا پیار،
شاہانہ ایک دم سے اٹھ کر بیٹھ گئی۔اس کا چہرہ فق ہو رہا تھا۔
’’ممی اب میں تمہیں تنگ نہیں کروں گی۔ میں جانتی ہوں ، تم بیمار ہو۔‘‘
’’پگلی‘‘ اس نے پھر پیار سے لپٹایا۔ چہرے پر انگلیوں سے لکیر بناتی ہوئی بولی۔’’میں بیمار نہیں ۔ دھوپ ہوں ! آنگن سے دھوپ کیسی اتر جاتی ہے ۔ ویسے ایک دن میں بھی کھو جاؤں گی۔ مگر مجھے کھوجنا مت۔۔۔  جو چیز گم ہو جائے اس کا غم مت کرنا۔۔۔ ‘‘
اس روز، وہ سارا دن شاہانہ سے کھیلتی رہی۔ اشرف بھی اس دن آفس نہیں گئے ۔ سارا دن اسے گھورتے رہے ۔۔۔  اس دن وہ بہت کم بولے ۔ بار بار پلٹ کر اپنی تیز نظریں اس کے چہرے پر گاڑ دیتے تھے ۔ سارا دن وہ ایسے ہی گم سم رہے ۔
***
رات ہو گئی۔ شاہانہ کو سلا کر وہ چپکے سے اپنے کمرے میں آ گئی۔ اشرف سگریٹ پی رہے تھے ۔ اس نے سگریٹ اس کے ہاتھوں سے چھین لیا۔۔۔  پھر ایش ٹرے میں آگے بڑھ کر سگریٹ بجھا دی۔۔۔  پھر دھیرے ہنسی۔۔۔ 
’’سنو، میں کیسی لگ رہی ہوں ۔۔۔ ؟‘‘
سارا دن چپ رہنے کے بعد اشرف تیز آواز میں بولے ’’ایلس مجھے جینے دو ایلس۔۔۔ ‘‘ وہ کانپتے ہوئے کھڑے ہو گئے ۔
’’میں کب جینے نہیں دے رہی ہوں ۔‘‘ پیار سے ہاتھ پکڑ کر اس نے اپنی طرف کھینچا۔۔۔  جینے پر سب کا اپنا حق ہوتا ہے ، اشرف۔۔۔  جینے کا حق میں کہاں چھین رہی ہوں ۔‘‘
’’پھر یہ الجھی الجھی باتیں کیوں کر رہی ہو۔۔۔  آج جو دن بھر کرتی رہیں ، وہ سب کیا تھا؟‘‘
’’مجھے لگا، بس آج کا دن ملا ہے مجھے ‘‘ وہ کھلکھلائی۔۔۔  ’’ایک پورا دن۔۔۔  ہزاروں لاکھوں سیکنڈ۔۔۔  کئی کئی گھنٹے ۔۔۔  وہ گرم ہوا کے تھپیڑے کی طرح گزر گئے ۔۔۔  میں گم ہو رہی ہوں اشرف!‘‘
اس نے کپکپا دینے والی سانسوں کی ہلچل سنی۔
’’سنو، تم مجھے یاد نہیں کرو گے ۔‘‘
وہ پلٹ کر بولی۔ ’’ایک چیز جو نہیں ہے ، اسے یاد کرنے اور جذباتی ہونے سے کیا حاصل؟‘‘ وہ رک رک کر سانس لے رہی تھی۔ ’’میرے پاس شاید بہت کم وقت ہے ۔ میں آج کی رات کو یادگار بنانا چاہتی ہوں ۔یاد کرو ایک سال سے تم نے مجھے چھوا نہیں ۔۔۔  چھونے کی کبھی خواہش نہیں ہوئی نا۔۔۔  وہہنسی۔ چھونے سے پہلے ایک ڈرپوک مرد تم میں جاگتا ہو گا جسے مجھے چھونے سے گھن آتی ہو گی۔‘‘
اشرف نے چونک کر اس کی طرف دیکھا۔
اس نے حکم صادر کرتے ہوئے کہا۔’’چلو، کپڑے اتارو، میری بیماری سے مت ڈرو۔ تم گھبرا رہے ہو۔ نہیں میں سڑ نہیں گئی ہوں ۔ تمہارا ساتھ دے سکتی ہوں ۔ اتنا ول پاور بچا ہے میرے پاس۔‘‘
وہ خود ہی آگے بڑھی۔ اشرف کے کپڑوں کے بٹن میں اس کی انگلیاں الجھ گئیں ۔ایک سڑسڑاہٹ ہوئی، ایک سنسنی سی اندر تیر گئی___ 
وہ آہستہ آہستہ اس پر بچھنے لگی۔’’___ ہاں ،پہلے مجھے لگتا تھا کہ تمہارے ہاتھ خوبصورت نہیں ہیں ___ تمہارے یہاں سے ۔۔۔  یہاں تک کا حصہ، وہ سینے پر انگلیوں سے شگاف ڈال رہی تھی۔۔۔  بدصورت ہے ۔۔۔  دیکھو نا،کتنی مدت بعد تمہارے اس گلستاں کی سیر کر رہی ہوں ۔ میں غلط تھی اشرف۔ تمہارے بدن میں کسی حسین عورت کے خطوط کی طرح گداز اور پیچ موجود ہیں ۔‘‘
وہ کھلکھلا کر ہنسی۔ اشرف نے بوکھلا کر سانپ کی طرح سرسراتے اس کے ہاتھوں کو دیکھا ___ وہ سر کا___  پیچھے ہٹا۔’’نہیں ۔۔۔  خدا کے واسطے ۔۔۔  نہیں ایلس۔‘‘
’’بس اپنی موجودگی کا گواہ رہنے تک۔‘‘ اس نے انگلیوں کا رقص بدستور جاری رکھتے ہوئے کہا۔’’آج تم وہی کرو گے جو میں چاہوں گی۔اس کے بعد نہ میں چاہوں گی اور نہ اس کے لئے موجود رہوں گی، ہاں تم ہو گے تمہاری دمیا ہو گی، اور تم اپنی ضرورتوں کے لئے آسمان میں سیر کرتی چڑیوں کی طرح آزاد ہو گے ۔ چلو مجھے سیراب کرو۔۔۔ ‘‘
پھر وہ کسی ناگن کی طرح لہرائی، سمندر کی طرح گرجی اور کسی سیلاب زدہ ندی کی طرح بہتی چلی گئی۔
(۹)

قارئین! اس کے بعد کہانی بہت کم بچی ہے ۔
ایلس مر گئی۔ شاید اسے اپنے مرنے کا علم ہو گیا تھا۔ اس رات کے بعد ایک رات اس کی زندگی میں اور آئی۔۔۔  مگر وہ بے لذت اور بستر مرگ پر کروٹیں بدلتے ہوئے مریض کی آخری شبکی طرح ہولناک اور اذیت ناک تھی۔۔۔  پھر ایلس ہمیشہ کے لئے بادلوں میں کھو گئی۔ اس شب مرنے سے پہلے کچھ لمحے کی مہلت نکال کروہ اپنی خواب گاہ کی میز پر کچھ لکھ رہی تھی۔۔۔ 
’’میں موت کو دیکھنا چاہتی تھی۔۔۔  اس لئے اس کے بارے میں دسیوں طرح کے پُر اسرار تصور آنکھوں میں سجائے تھے ۔۔۔  میں جینے کی طرح جیئی اور مرنے کی طرح مر گئی۔ میں اپنے سانس سانس کو بٹور کر اس میں زندگی رکھ کر جینا چاہتی تھی۔۔۔  مرنے سے پہلے میں تشنہ نہیں رہنا چاہتی تھی۔۔۔  مجھے خوشی ہے ۔ میں تشنہ نہیں رہی۔ میں نے شاہانہ کو کبھی بے بس اور لاچار نہیں سمجھا۔۔۔  اس لئے کبھی اسے اپدیش نہیں دیا___ کسی کے چلے جانے سے کوئی بدنصیب نہیں ہو جاتا۔۔۔  (کاٹی ہوئی لائن)۔۔۔  زندگی جس کے پاس ہے ۔۔۔  (پھر کاٹی ہوئی)۔۔۔  اس میں اس کے ہونے کا احساس ہی اس نیا کو پار لگا سکتا ہے ۔ اشرف پر بھی ترس نہیں آتا۔ میں جانتی ہوں ۔ (حرف موٹے ہو گئے ہیں )اپنی سب طرح کی ضرورتوں کے لئے خواہ وہ مرد ہو یا عورت، غلام نہیں ہے ۔۔۔  وہ اس ضرورت کو کسی نہ کسی طرح پورا کر لے گا۔۔۔  میں دونوں کی طرف سے مطمئن ہوں ۔ دونوں کے سامنے زندگی کے دھارے کھلے ہیں تاوقتیکہ موت نہ آ جائے ۔۔۔  ایک انجانے سفر پر نکلتے ہوئے اپنے تجسس کو زندہ رکھنا چاہتی ہوں میں ۔ یا یوں کہیں کہ میں چاہتی ہوں ۔۔۔ (کچھ سطر کاٹی ہوئی) پتہ نہیں انجانے سفر میں انسان کو کیسا لگتا ہو گا اور یہی چیز مجھے مطمئن کر رہی ہے ۔‘‘
اس کے بعد حروف ترچھے ہو گئے ۔ جیسے لکھتے لکھتے قلم کی نب ٹوٹ گئی ہو۔۔۔ یا ہاتھ کانپنے لگے ہوں ۔ ایک چھوٹی سی لکیر کے ساتھ عبارت ختم ہو گئی تھی۔
***





غلام بخش 

وہ غلام ملک میں پیدا ہوا۔ اس لئے باپ نے اس کا نام ہی غلام بخش رکھ دیا۔
مجھے یقین ہے ، مرنے سے پہلے وہ مجھ سے کچھ کہنا چاہتا تھا۔ کچھ بتانا چاہتا تھا۔لیکن اس سے پہلے ہی وہ مر گیا___ وہ بوڑھا تھا___ قبر میں پیر لٹکائے بیٹھا تھا___اسے مرنا تھا اور وہ مر گیا___ ممکن ہے اس کے مرنے کا یہی اندازہ لگایا جائے اور ایک بے حد معمولی سا آدمی، جس کے آگے پیچھے کوئی نہیں ، اس کے بارے میں زیادہ سوچنے یا غور کرنے کی فکر ہی کس کو ہے ۔۔۔  وہ جیے یا مرے ، کیا فرق پڑتا ہے ۔ وہ جیا بھی تو بیکار اور مر گیا تو مر گیا___ حد تو یہ ہے کہ جہاں وہ کام کرتا تھا وہاں بھی اس کے بارے میں یہی رائے تھی___ اور اس لئے جب میں نے کتابوں کے سیکشن کے انچارج شری واستو کو بہت زیادہ کریدا تو، فائل بند کر کے اور میز پر ایک طرف رکھ کر وہ غور سے میری طرف دیکھنے لگے ۔
’’ہاں بھائی ہاں ۔۔۔  وہ مرگیا۔۔۔  لیکن وہ زندہ کب تھا۔۔۔ ؟‘‘
***
مجھے لگتا ہے ، میں نے کہانی غلط جگہ سے شروع کر دی۔ لیکن اتنا طے ہے کہ اپنے آخری وقت میں وہ مجھے کچھ دکھانا یا بتانا چاہتا تھا اور چونکہ دکھانا یا بتانا چاہتا تھا۔ اس لئے اس کی موت میرے لئے معنی رکھتی ہے ۔ ایسا کیسے ہو سکتا ہے کہ اپنے وجود میں برسوں کی پُر اسرار خاموشی رکھ کر، چپ چپ، خود سے باتیں کرنے والا غلام بخش کچھ کہنے کے لئے منہ کھولے ۔۔۔  اور کچھ بتانے سے قبل ہی ہمیشہ کی نیند سو جائے ___اس کے اندر اگر ’یہ بہت کچھ‘ بھرا نہ ہوتا تو سچ کہوں ، مجھے بھی اس کے مرنے کا اتنا غم نہ ہوتا۔۔۔ اس مشینی دور میں آنکھیں کھولی ہیں نا___؟ اتنا تو اثر ہونا ہی چاہئے ___ قدم قدم پر موت، حادثے ___ موت کب، کیسے نکل کر اچانک سامنے آ کر دبوچ لے گی، کون کہہ سکتا ہے ۔ اچانک کسی بھی لمحے آ کر چونکا دے گی___ لو آ گئی___ اب بولو___؟ مرنے کے واقعات اور حادثات کی یورش نے پتھر جیسا بے حس بنا دیا ہے مجھے ___لیکن اس کے باوجود غلام بخش کی موت کو میرا دل عام واقعہ یا حادثہ ماننے کو قطعی تیار نہیں ۔
جی ہاں صاحب، آپ مانیں چاہے نا مانیں ، وہ واقعی بہت اہم تھا ہمارے لئے اور یقین جانئے صاحب، وہ ٹوبہ ٹیک سنگھ سے زیادہ پُر اسرار آدمی تھا ___فرق صرف اتنا تھا کہ ٹوبہ ٹیک سنگھ چونکہ پاگل اور خبطی تھا،اس لئے وہ بول بول کر، چیخ چلا کر، اپنی حرکتوں سے اپنی باتیں کہہ ڈالتا تھا اور یہ بوڑھا خبطی___ اسے تو دین دنیا سے کوئی مطلب ہی نہیں تھا۔ ہمیشہ خود سے باتیں کرنے والا۔ بڑ بڑ کرنے والا، کبھی من ہی من میں ہنسنے لگتا۔ کوئی آتا تو گیٹ کھولتا۔ اس کی طرف دیکھتا۔ لیکن خود سے باتیں کرنا جاری رہتا۔ ایسا بھی ہوتا کہ گیٹ سے اندر آنے والے اجنبی نے اس سے کچھ پوچھا ہوتا لیکن جواب دینے کے عمل میں بھی اس کی وہی بڑبڑاہٹ جاری رہتی۔ اجنبی کی کھسیاہٹ کو دائیں طرف کرسی پر بیٹھنے والے شری واستو  جی دور کرتے ۔
’ادھر آ جائیے ۔ وہ کچھ بھی نہیں بتا  سکے گا۔‘ اس تیز جملے پر بھی یہ نہیں ہوتا کہ غلام بخش چونک کر شری واستو یا اجنبی کی طرف دیکھتا___ جی بالکل نہیں ۔ وہ اپنی دنیا میں مگن رہتا۔ من ہی من بڑبڑاتا ہوا۔ پہلی بار لگا تھا، جیسے اس کے اندر قصّے کہانیوں کا عجیب و غریب سنسار ہو___ ایسا سنسار جسے مجھے فوراً لپک لینا چاہئے ۔ اچک لینا چاہئے ۔ سچ کہوں تو پہلی بار میں ہی غلام بخش کی طرف متوجہ ہوا تھا___ پھر آپ یقین نہیں مانیں گے ، میں صرف اور صرف اسی کے لئے آتا رہا۔ برابر۔ ہر دو چار دن کے بعد۔ چاہے کام ہو یا نہ ہو، شری واستو کی سامنے والی کرسی پر بیٹھ جاتا اور اس کی حرکات و سکنات کا جائزہ لیتا رہتا۔ گرمیوں کے موسم میں اسے مکھیاں بھی تنگ کرتیں ۔ مگر جیسے اسے کسی بات کی پرواہ نہیں تھی۔ وہ کہاں بیٹھتی ہیں ۔ کہاں تنگ کرتی ہیں ۔ وہ تو اپنی داستانوں میں اتنا الجھایا کھویا ہوتا کہ ان بیکار کی باتوں یا مکھیاں ’ہکانے ‘ کے لئے اس کے پاس وقت ہی نہیں تھا۔
ٹھہریئے ۔ ابھی بھی بہت سی باتیں رہ گئی ہیں جو ضروری ہیں اور میں نے ابھی تک جن کی وضاحت نہیں کی ہے اور وضاحت کے بغیر بوڑھے غلام بخش کو سمجھنا آسان بھی نہیں ہے ۔ یہاں یہ بات ضروری ہے کہ بوڑھے غلام بخش سے اپنی ہمدردی یا خود غرضی کی بھی وضاحت کرتا چلوں ، تو اس لمبی تمہید کے لئے معذرت!۔۔۔  اب میں اصل واقعے پر آتا ہوں ، لیکن اس سے پہلے مختصر سا اپنا تعارف بھی کرانا ضروری ہے ۔
***
میں یعنی اظہر بائجان، ایک معمولی سا ا دیب ہوں ،___ یہ بائجان کہاں ہے ؟ کیا ہے ؟ مجھے خود نہیں پتہ، مگر جب مستقبل کو گولی مار کر، لکھنے اور وہ بھی اردو میں لکھنے کا جنون سوار ہوا تو اپنے اچھے بھلے نام اظہر کلیم سے کلیم کو علیحدہ کر کے بائجان جوڑ لیا___ گو کہ اس کے معنی کچھ نہیں ، لیکن یہ نام چونکانے کے لئے کافی ہے اور اس سے خاصا انوکھے پن کا بھی گمان ہوتا ہے ۔ لیکن یہاں میں اپنے نام کے انوکھے پن کی تفصیل سنانے نہیں بیٹھا ہوں ۔ جیسا کہ ظاہر ہو گیا، میں لکھتا ہوں اور مجھے لکھنے کا جنون کی حد تک شوق ہے ۔ یہاں ایک چھوٹی سی بات کی وضاحت اور بھی کرتا چلوں کہ ہر نئی چیز، ہر نئی بات کو انوکھے انداز میں لکھنے میں مجھے بڑا مزا ملتا ہے ، لیکن آپ بہتر جانتے ہیں کہ فقط لکھنے سے ، وہ بھی اردو میں لکھنے سے مستقبل کے گیسو نہیں سنوارے جا سکتے اور یہاں تو دھن تھی کہ بس لکھنے کو ہی ذریعہ معاش بنانا ہے ___ تو میں اظہر بائجان، یعنی ایک چھوٹے سے قصبہ نما شہر کا باشندہ، چھلانگ لگا کر، راجدھانی کی چوڑی چکلی سڑکوں پر آ کر ایک دم سے بھوت بن گیا۔
’جی ہاں ۔بھوت۔۔۔ ‘
بھوتوں کی مختلف دنیائیں ہیں ، پتہ نہیں آپ کو سابقہ پڑا ہے یا نہیں ___ لیکن زندگی کے کئی معاملوں میں حقیقت چھپاتے ہوئے ہم بھوت بن جاتے ہیں ___ اور ایسے میں بھوت بنے رہنا ہی اچھا لگتا ہے ___ جیسے خواہش ہوتی ہے کوئی آپ کو پہچانے نہیں ۔ جانے نہیں ۔ جی ہاں جناب، ایسی بھی خواہش ہوتی ہے اور خاص کر ادب میں ___روزی روٹی کے لئے آپ کو فرضی ناموں ، گھوسٹ (بھوت) ناموں سے بھی کبھی کبھی رائٹنگ کرنی پڑتی ہے اور سچ مچ کا بھوت بن جانا پڑتا ہے ۔ تو میں ایسا ہی بھوت بن گیا تھا۔ دلّی کی چوڑی چکلی سڑکوں نے آوارہ نڈھال قدموں کو راستہ بھی دکھایا تو رائیل پبلشنگ ہاؤس کا۔ جو کتابوں کا ایک بڑا نامی گرامی ادارہ تھا اور جہاں فرضی ناموں سے لکھنے والوں کا ایک پورا ٹیبل موجود تھا۔ جب راجدھانی میں گنے چنے پریس ہوا کرتے تھے ، یہ تب کا ہے ___
وقت کے ساتھ اس پبلشنگ ہاؤس کا رنگ، ڈھنگ اور انداز سب کچھ بدل چکا تھا۔ اب اس کے مالک تھے ، مسٹر نوین___ جن کی عمر زیادہ سے زیادہ چالیس برس ہو گی۔ لیکن جو دیکھنے میں اس سے کہیں زیادہ کم اور خوبصورت لگتے تھے ۔ پہلے ہی دن، مجھے کہنے دیجئے ، فرسٹریشن کی اپنی ایک الگ کڑوی دنیا ہوتی ہے ___ جب دنیا کا تصور مردہ آرزوؤں اور کسی چڑچڑی چڑیل بڑھیا کے بدصورت خوابوں کی طرح بے رونق اور بدمزہ ہو جاتا ہے ___ خزاں رسیدہ موسم کی کسی تپتی دوپہر میں ، میں نے فیصلہ کیا تھا کہ میں بھوت بن جاؤں گا اور میرے قدم خود بخود نوین پبلشنگ ہاؤس کا بورڈ دیکھ کر رک گئے تھے ۔ چھوٹی چھوٹی کئی سیڑھیاں چڑھنے کے بعد آٹومیٹک دروازہ آتا ہے ___ دروازے کے اندر داخل ہوتے ہی پہلی ملاقات غلام بخش سے ہوتی ہے ۔ جو اسٹول پر بیٹھا بیٹھا خود سے باتیں کرتا رہتا ہے ___ اندر تو داخل ہو گیا لیکن اب کہاں جاؤں ؟ اسٹول پر بیٹھا ہوا آدمی تو نظر اٹھا کر اپنی دنیا کی بڑبڑاہٹ میں گم ہو گیا تھا۔
میں نے اس کا جائزہ لیا۔ گہرا سانولا رنگ، جس پر اب جھریوں کا جال بچھنے لگا تھا، آنکھوں کے پاس گال پر بڑا سا مسّہ۔ آنکھیں چھوٹی مگر ان میں بچوں جیسی چمک، بال چھوٹے چھوٹے مگر ’اجھڑائے ‘ سے ___ اجلے رنگ کے پینٹ شرٹ (جو گندہ ہو گیا تھا اور شاید اس کا یونیفارم بھی تھا) میں ملبوس___ توند بالکل باہر نکلی ہوئی۔۔۔  پورے چہرے پر بس آنکھیں ہی ایسی تھیں جو اس کے وجود کو چھوٹے سے ننھے منّے بچے میں تبدیل کر رہی تھیں ۔ میں نے غلام بخش کی باتوں پر کان لگایا مگر اڑم، دھڑم، نم، نوں ۔ جو زیادہ تر اس کے سانسوں کی تکرار تھی، سے زیادہ کچھ سمجھ نہ سکا۔ مگر سانسوں کے آدھے ادھورے بٹوارے کے درمیان اس کی بے تکی بڑبڑاہٹ جاری تھی۔
اسٹول سے آگے بڑھنے کے بعد دائیں طرف شریواستو کا کمرہ ہے ۔ جو پبلشنگ ہاؤس میں بُک انچارج ہیں ۔ ان کے پڑوس میں رضیہ بین کی میز ہے ۔ رضیہ کو کوئی رضیہ بہن نہیں کہتا۔ رضیہ بین ہی کہتا ہے ۔ دھیرے دھیرے جب میں اظہر بائجان، وہاں کا مستقل گھوسٹ رائٹر بن گیا اور یہاں کے لوگوں سے تعلقات کے دائرے بڑھنے لگے تو غلام بخش کے بارے میں کئی انوکھی کہانیاں معلوم ہوئیں ___ معلوم ہوا کہ اس اسٹول پر بیٹھے بوڑھے بھوت کے بارے میں جاننے کا تجسس صرف مجھے ہی نہیں ، بلکہ سب کو تھا۔ لیکن غلام بخش کی زندگی کا سب سے مختلف پہلو وہ تھا جس کی داستان مجھے یہاں کے مالک مسٹر نوین نے سنائی۔
لیکن صاحبان۔ ذرا ٹھہریئے ۔ اس داستان کو شروع کرنے سے پہلے میں ایک چھوٹا سا واقعہ بتا دوں ۔ ہوا یوں کہ جیسا میں نے شروع میں بتایا ہے ،کہ جب بھی میں نوین پبلشنگ ہاؤس جانا، کوشش کرتا کہ نظریں بچا کر زیادہ سے زیادہ غلام بخش کا جائزہ لیتا رہوں ۔ جیسا کہ میں نے بعد میں جاتا کہ اس بوڑھے بھوت کو کھانے پینے سے کوئی زیادہ مطلب نہیں ہے ۔ بھوک لگی تو باہر سے کچھ بھی لا کر کھا لیا۔ چینا بادام، بھونجا، گول گپے ۔ زیادہ تر ایسی ہی چیزیں اسے پسند ہیں ۔ خود میں نے جب بھی دیکھا۔ ایک چھوٹا سا ٹھونگا لے کر کچھ اسی طرح کی چیز چباتے یا کھاتے دیکھا۔ ہاں پیسے نہیں ہوتے تو چپ چاپ نوین صاحب کے پاس آ کر ٹھہر جاتا۔ ایسے میں بھی اس کی بے ڈھب سانسوں والی بے تکی آواز زور مار رہی ہوتی۔ نوین صاحب سمجھ جاتے کہ بھوک لگی ہے ۔ وہ کچھ پیسے ہاتھ میں تھما دیتے ۔ وہ چپ چاپ باہر نکلتا۔ کوئی کھانے پینے کی چیز لیتا۔ پھر اسٹول پر کسی فرمانبردار بچے کی طرح بیٹھ جاتا۔ جیسے اسکول کے بچے کو اسکول اور اسکول سے گھر کا راستہ معلوم ہوتا ہے ، وہی حال غلام بخش کا دفتر کے ساتھ تھا۔ وہ کہاں رہتا تھا، کی مزید تفصیل تو بعد میں بتائیں گے لیکن اسے معلوم تھا کہ اتنے بجے دفتر پہنچنا ہے ۔ چابی سے دروازہ کھولنا ہے اور اسٹول نکال کر بیٹھ جانا ہے ۔ دروازہ کھولنے کے آدھے گھنٹے بعد ہی سوئپر آتا تھا۔ ہاں شروع میں مجھے اس بات کا احساس ضرور تھا کہ اس بے ضرر آدمی کو بھلا نوین صاحب نے کیونکر رکھا ہے ؟ مگر اس کا اندازہ مجھے بعد میں ہوا۔ ہاں تو واقعہ یوں تھا کہ ہمیشہ کی طرح ایک دن گیٹ کھول کر اندر داخل ہوتے ہی میں غلام بخش کے پاس ٹھہرا تو اس کی تیوریاں کچھ چڑھی ہوئی دیکھیں ۔ مگر اس کی خود کلامی، بڑبڑاہٹ جاری تھی اور بہت دھیان دینے پر بہت کوشش کے باوجود، اس کے آدھے ادھورے لفظوں میں مجھے ایک ملک کا نام سنائی دیا اور میں ایک دم سے چونک پڑا۔۔۔  
’پا..کستا..ن۔۔۔ ‘
میں نے پھر غور کیا۔ میری طرف اچٹتی سی نگاہ ڈال کر وہ پھر اپنی خود کلامی میں مصروف تھا۔ میں نے جب شریواستو کو اپنی اس نئی دریافت کا بیورہ دیا تو وہ چونکا نہیں ۔ بلکہ مذاق اڑاتا ہوا بولا___
 ’’بائجان صاحب۔ آپ نے کوئی تیر نہیں مارا۔ سالا پاکستان سے محبت کرتا ہے ، غدار ہے ۔ کون نہیں جانتا۔ پھر اس نے پُر اسرار انداز میں بتایا۔ یہ سالا پاگل دکھتا ہے ۔ کچھ پوچھئے تو عجب عجب کرتا رہے گا جیسے کچھ جانتا نہیں ، کسی سے کوئی مطلب نہیں ۔ لیکن ذرا اس کے سامنے پاکستان کا نام لے کر دیکھئے ___ کیسے سن لیتا ہے اور خوش ہوتا ہے ۔۔۔ ‘‘
’’اچھا۔۔۔ ‘‘ یہ میرے لئے حیرانی کی بات تھی۔
اور اس سے پہلے کہ میں نوین صاحب والا واقعہ بیان کروں ، میں آپ کو بتا دوں کہ شری واستو جی کی بات مان کر میں نے وہ تجربہ بھی کیا اور یقین جانیے ۔ اس کی آنکھوں میں پہلی بار بچے جیسی چمک اور خوشی کا رنگ نظر آیا۔
’’پاکستان۔۔۔ ‘‘
’’تم پاکستان میں رہتے ہو۔۔۔ ؟‘‘
’’تمہارا پاکستان میں کوئی اب بھی رہتا ہے ۔۔۔ ؟‘‘
’’پاکستان جانا چاہتے ہو۔۔۔ ؟‘‘
’’پاکستان تمہیں بے انتہا پسند ہے ۔۔۔ ؟‘‘
وہ خود سے اڑم بڑم کرتا، میری طرف دیکھ کر بچوں کی طرح مسکرائے جا رہا تھا۔ بس کوئی جواب نہیں ۔ اس کی بڑبڑاہٹ جاری تھی اور اس سے پہلے کہ میں اپنے طور پر غلام بخش کے بارے میں کوئی نظریہ قائم کروں نوین صاحب نے مجھے ایک بالکل نئی دنیا میں پہنچا دیا تھا۔
***
تب آزادی نہیں ملی تھی۔ نوجوانو ں میں گاندھی جی اور آزادی کا جوش ضرورت سے کچھ زیادہ ہی تھا۔ چرخہ کاتنے والے گاندھی جی کی تصویر غلام بخش کے اندر ہی اندر بس گئی تھی۔ سودیسی آندولن کا نعرہ ہو یا انگریزو بھارت چھوڑو___ غلام بخش کے نوجوان ہاتھ بھی فرنگیوں کے خلاف اٹھ گئے ۔ یہ پڑھائی کی عمر تھی___ غلام بخش کا باپ کریم بخش تھا جو مولا حویلی تاج بخش کے پاس رہتا تھا۔ یہ جگہ پرانی دلّی کے علاقے میں تھی۔ آج یہ جگہ چتلی قبر اور بلی ماران کی نئی نئی دکانوں اور عمارتوں کے بیچ کہاں گم ہو گئی۔ اسے کھوجنا مؤرخ کا کام ہے ۔ کریم بخش کچھ زیادہ پڑھے لکھے تو نہیں تھے ۔ ہاں تھوڑی بہت عربی فارسی آتی تھی۔ اردو کے استاد تھے ___ بچوں کو پڑھا کر گزارا کرتے تھے اور مولا حویلی تاج بخش محلے میں تین کمروں کا چھوٹا سا مکان تھا۔ جو باپ دادا پردادا کے وقت سے چلا آ رہا تھا۔ کریم بخش کے تین لڑکے تھے ۔ منجھلا تھا غلام بخش، بڑا مولا بخش اور چھوٹا ظہور بخش___ اس وقت تک پاکستان نہیں بنا تھا لیکن قائد اعظم کا بہت شور تھا۔ کریم بخش بھی اس وقت کے زیادہ تر مسلمانوں کی طرح مسلم لیگ کے اہم ممبر تھے اور قائد اعظم کے حق میں تھے اور چاہتے تھے کہ مسلمانوں کا اپنا الگ ملک ہو___ غلام بخش اس وقت نوجوان تھا۔ عمر 19-20 ہو گی___ پتہ نہیں کیوں اسے اباّکی بات معقول نہیں لگتی تھی۔ گاندھی جی کی بات تو سمجھ میں آتی تھی کہ سب مل جل کر رہو___ ملک کا بٹوارہ ہو جائے ۔ ہندو مسلم دو حصوں میں بٹ جائیں ۔ اسے کب گوارہ تھا۔ کریم بخش نے ’’لے کے رہیں گے پاکستان‘‘ کا نعرہ تو لگایا لیکن پاکستان کو بنتے ہوئے نہیں دیکھ سکے ___ کہتے ہیں ایک بار وہ کسی جلوس کے ساتھ نعرے لگاتے جا رہے تھے کہ برٹش سرکار نے گولی چلوا دی___ مرنے والوں میں غلام بخش کا باپ بھی شامل تھا۔
فرنگی حکومت سے غلام بخش کی نفرت اپنی انتہا کو پہنچ گئی۔ ایک بار اسے معلوم ہوا کہ قریبی گیسٹ ہاؤس میں وائسرائے کی سواری رکتی ہے ۔ اس وقت بہت سے ہندو مسلمان بم بنانا جان چکے تھے ۔ غلام بخش نے خود اپنے ہاتھوں سے بم بنایا اور ایک بم وائسرائے کے کمرے کی طرف اچھال کر جو بھاگا تو ’بم پولیس‘ میں جا کر دم لیا۔ اندھیرے کا وقت تھا۔ شہر فرنگی جوتوں کی دہشت سے گھرا ہوا تھا۔ یہ جگہ ریلوے کراسنگ کے پاس تھی۔ جہاں بڑے بڑے بے حیا کے درخت تھے اور چاروں طرف موت پاخانے کی تیز بدبو۔۔۔  کہتے ہیں فرنگی گولی کے ڈر سے غلام بخش اسی گو موت یعنی ’بم پولیس‘ میں ہفتوں پڑا رہا۔ اسے یہ بھی خوف تھا کہ پولیس اس کی تلاش میں ہو گی اور صبح اس جگہ میدان کرنے والوں کی ٹولی آ جائے گی۔ جیسے تیسے پورے ایک ہفتہ تک وہ اس بم پولیس میں ادھر ادھر چھپتا رہا۔
یہ اسی زمانے کی بات ہے جب انگریزوں نے ’’ڈیوائڈ اینڈ رول‘‘ فارمولے کے تحت ہندو مسلمانوں کو آپس میں لڑا دیا تھا اور ملک میں چاروں طرف ہندو مسلمان کٹ کٹ کر گرنے مرنے لگے تھے ۔ پھر جب پاکستان بنا تو عدم تحفظ کے احساس سے دو چار مسلمانوں نے پاکستان جانے میں ہی بھلائی سمجھی۔ غلام بخش کا علاقہ بھی دہشت کی لپیٹ میں تھا۔ پاکستان چلنے کا اعلان ہوا تو بڑے بھائی مولا بخش نے غلام بخش کو بھی چلنے کے لئے کہا۔ غلام بخش راضی نہیں ہوا تو اس نے سمجھایا۔
’’مکان کا موہ چھوڑو۔ پرانی دلّی کا حشر بھی بُرا ہونے کو ہے ۔ وہاں چل کر کسی اچھے سے مکان پر تالا لگا دیں گے ۔‘‘
غلام بخش پھر بھی چلنے کو راضی نہیں تھا۔ بڑے بھائی نے بڑی مشکل سے دونوں بھائیوں کو راضی کیا۔ اس وقت تک مولا بخش کی بیوی آ چکی تھی اور اس کا ایک چھوٹا سا بچہ بھی تھا۔
***
لاہور تو آ گئے پر مکان کا ملنا اب بھی نہیں ہوا تھا۔ مکان ڈھونڈھا بھی تو غلام بخش نے ___ اور بڑی مشکل سے دوڑ بھاگ کے بعد ایک بہتر سا مکان نظر آیا۔ بھائیوں کو خبر کی۔بھائی آئے ۔ خوش ہوئے ۔ قاعدے سے اس مکان پر تو غلام بخش کا ہی حق ہونا چاہئے تھا۔ مگر مولا بخش کی بیوی نے ایسا ہونے نہیں دیا___ مکان بڑا ضرور تھا لیکن نصیبن چاہتی تھی کہ یہ مکان اس کے حصے میں رہے ___ سو اس نے اپنے میاں کو پڑھانا شروع کیا کہ اگر یہ بھائی زیادہ دن تک یہاں ٹکے رہے تو یہاں بھی بٹوارے جیسی صورت حال پیدا ہو جائے گی اور جو یہاں بھی اس مکان کے تین حصے لگ گئے تو سوچو بچے گا کیا___دونوں بھائی تو کنوارے ہیں ۔ کچھ بھی نہیں جائے گا۔ لیکن اس کی تو گھر گرہستی ہے ۔ اس لئے سوچنا بھی اسی کا کام ہے ۔ مولا بخش نے دماغ لگایا تو بیوی کا شک صحیح لگا۔ بھائی کی نیت سے تو غلام بخش واقف ہو ہی چلا تھا۔ لیکن جب بھائی نے سیدھے طور پر مکان سے نکل جانے کو کہا تو اسے بھی تاؤ آگیا۔ غصّے میں بولا۔ جاؤ نہیں نکلتا___ میرا مکان ہے ۔ دخل بھی میرا ہے ۔ پہلے میں نے دیکھا تھا___ کہتے ہیں یہی وقت تھا جب پاگل پن کا ہلکا ہلکا دورہ غلام بخش کو پڑا تھا۔ بھائی سے ان بن ہو جانے کے بعد وہ بیٹھا بیٹھا بڑبڑاتا رہتا۔
’’لے کے رہیں گے پاکستان
پاکستان میں ایک مکان
ایک مکان میں ایک دکان۔۔۔ 
لے کے رہیں گے ۔۔۔  پا۔۔۔ کس۔۔۔ تا۔۔۔ ن۔۔۔ ‘‘
کہتے ہیں بھیا اور بھابی سے دل ٹوٹنے کے بعد ادھر ادھر مکان کی تلاش میں بھٹکتا رہا۔ کراچی سے لاہور، لاہور سے کراچی۔۔۔  بہت دنوں تک انار کلی میں بھی پھیری لگائی۔دل نہیں لگا تو پرانے مکان کی تلاش میں ہندوستان واپس آگیا اور پھر اس پر جیسے ہنسی کا دورہ پڑ گیا۔۔۔  جس مکان کو ’نٹھلا‘ اور لا وارث چھوڑ کر بھاگا تھا۔ وہاں کسی دوسرے کا قبضہ ہو گیا تھا۔ بیچارے ’’ٹوبہ ٹیک سنگھ‘‘ کو تو یہ سوچ کر پریشانی ہوتی تھی کہ اس کا گھر پاکستان میں ہے یا ہندوستان میں ___ لیکن اس سے بھی بُری حالت بیچارے غلام بخش کی تھی۔ اپنا گھر، اپنا دوار۔ وہ یہاں سے بھی گیا۔ وہاں سے بھی۔ بہت دنوں تک مولا حویلی تاج بخش کے اپنے گھر کے سامنے ڈیرہ ڈال کر وہ یہی گاتا پھرتا۔۔۔ 
’’لے کے رہیں گے پاکستان
پاکستان میں ایک مکان
ایک مکان میں ایک دکان‘‘
کوئی پوچھتا۔۔۔  ’’کیوں میاں ۔ پاکستان تو مل گیا، اب وہاں مکان کب لے رہے ہو، اور مکان میں دکان کب بنوا رہے ہو___؟‘‘
غلام بخش گندی سی گالی بکتا___ اسی بھڑوے نے ہتھیا لی۔ ورنہ دیکھا تو میں نے تھا۔
***
’لیکن یہ سب باتیں ؟‘ میں نے نوین صاحب کی طرف دیکھا۔۔۔  ’آپ کیسے جانتے ہیں ؟‘
نوین صاحب نے میری طرف دیکھ کر ٹھنڈی سانس بھری___بھائی، اس وقت تقسیم کا اثر سب کے دل و دماغ پر تھا۔ ہندو مسلم دنگوں نے تھوڑا بہت نقصان سب کو ہی پہنچایا تھا۔۔۔  اور دلّی تو دل کھول کر لٹی برباد ہوئی تھی۔ اس لئے جب یہ وقت کا مارا روزی روٹی کو ترستا، پاپا کے پاس پہنچا اور پاپا نے اس کی کہانی سنی تو فوراً رکھ لیا___ اب مدت گزر گئی۔ مرنے سے پہلے پاپا نے مجھ سے بھی کہا تھا___ غلام بخش کو نکالنا مت۔ بے ضرر انسان ہے ۔ باہر اسٹول پر پڑا پڑا چوکیداری ہی تو کرتا رہتا ہے ۔ نہ کسی سے لڑتا جھگڑتا ہے ۔ اس لئے میں نے بھی رہنے دیا۔
نوین بھائی نے میری آنکھوں میں جھانکا___دراصل اس کی بڑبڑاہٹ تو ادھر پانچ ایک برسوں میں شروع ہوئی۔ مکان نہیں ملا تو کھوجتے کھوجتے اس کی ملاقات رحمان درزی سے ہوئی۔ جن کی آنکھوں کی بینائی کمزور پڑ گئی تھی اور جواب سینے پرونے کا کام کرنے کے لائق بھی نہیں تھے ۔ غلام بخش انہیں رحمان چاچا کہتا تھا۔رحمان کے پاس اپنا ایک ٹوٹا پھوٹا سا مکان تھا۔ رحمان کریم بخش کے پکے یاروں میں تھا اور ایک نمبر کا مسلم لیگی۔ سو رحمان نے اسے اپنے پاس ہی رکھ لیا۔ کچھ دنوں کے بعد ہی رحمان مر گیا اور یہ مکان بھی ایک طرح سے غلام بخش کا ہی ہو گیا۔ اب تو اس مکان کی قیمت بھی کافی ہو گئی ہو گی۔ پاپا برابر کہتے رہے ۔ مکان بیچ دو۔ اچھے پیسے مل جائیں گے ۔ مگر غلام بخش کو پیسے کوڑی سے مطلب ہی نہیں تھا۔
***
مجھے معاف کیجئے میں جہاں سے چلا تھا۔ پھر وہیں لوٹ رہا ہوں ___ آخر اس پرانی ہو چکی داستان میں ایسا کیا ہے ۔ میں جسے لکھنے کی ضرورت محسوس کر رہا ہوں ___ تقسیم،ہجرت، فساد، کچھ کہانیاں تو وقت کی زنبیل میں کب کی دفن ہو گئیں ___ پھر اس پرانی پڑ گئی راکھ کو کرید نے سے فائدہ___؟ لیکن صاحب، راکھ کے اسی ڈھیر کو کریدا جاتا ہے جہاں سے کچھ ملنے کی توقع ہوتی ہے ۔
نوین بھائی نے آگے بتایا۔ ان دنوں ہندوستان پاکستان میں جنگ چھڑی ہوئی تھی۔ ہر طرف جنگ کے تذکرے تھے ۔ اس وقت پاپا دفتر میں ہی بیٹھے تھے ۔ اچانک اسٹول پر بیٹھے بیٹھے غلام بخش لپکتا ہوا پاپا کے پاس آیا___ پہلے تو وہ سمجھے کہ پیسوں کے لئے آیا ہو گا۔ جیب میں ہاتھ ڈالا ہی تھا کہ غلام بخش نے روک لیا۔ نئیں جی پیسے نہیں چاہئیں ۔
’’پھر۔۔۔ ‘‘
’’میں کیا کروں جی۔۔۔ ؟‘‘
پاپا نے اس کی طرف حیرت سے دیکھا۔ غلام بخش نے سوالیہ آنکھوں سے پاپا کی آنکھوں میں جھانکا___ یہ جنگ ہو رہی ہے جی۔ مجھے کیا کرنا چاہئے ۔ میرا مکان تو ہندوستان میں بھی چھن گیا۔ پاکستان میں بھی___ یہ آفس والے چھیڑتے ہیں جی۔ کہ ہندوستان، پاکستان پر بم گرائے گا۔ اچھا گرائے گا جی۔ مان لیا۔ پھر مجھے کیا کرنا چاہئے اور اگر پاکستان ہندوستان پر بم گراتا ہے جی، تو مجھے کیا کرنا چاہئے ۔
پاپا نے زور سے ڈانٹا۔ ’’تم جا کر چپ چاپ اسٹول پر بیٹھ رہو اور کسی کی مت سنو۔‘‘
’’اچھا جی۔۔۔ ‘‘
وہ اسٹول پر جا کر بیٹھ گیا۔
میں دھیرے سے مسکرایا___ ’دراصل وہ طے نہیں کر پا رہا تھا کہ اسے کہاں کے لئے ایماندار ہونا چاہئے اور یہی اس کی زندگی کا سب سے اہم پہلو ہے ۔‘
نوین بھائی ہنسے ___ پھر تو پاکستان کے نام پر وہ دفتر والوں کا مذاق بن گیا۔ کوئی پاکستانی کہتا۔ کوئی کہتا، پہلے تو صرف مکان ہی چھنا ہے ۔ اس بار جاؤ گے تو کھدیڑ دیئے جاؤ گے ۔ ہندو پاک کے درمیان کرکٹ کا میچ چلتا تو وہ کھسکتا ہوا ٹرانزسٹر کے قریب آ جاتا۔ پھر پوچھتا۔ پاکستان کے کئے رن ہوئے جی۔پاکستان جیتے گا نا جی۔ ایسا باؤلا ہو گیا تھا۔
نوین بھائی نے ٹھہر کر کہا۔ شری واستو کی میز کے پاس تم نے نجمہ بین کو دیکھا ہو گا۔ پتہ نہیں کیا بات تھی۔ نجمہ کو بہت مانتا تھا۔ جب شروع شروع آئی تھی۔ تب سے جو بھی کھانے کی چیز خریدتا، نجمہ کے پاس لے کر پہنچ جاتا___ جب آفس والوں نے نجمہ کو چڑانا شروع کیا تب ایک بار نجمہ نے اس کا ٹھونگا پھینک دیا تھا___ تب سے ایسا ناراض ہوا کہ نجمہ کو دیکھتا بھی نہیں ۔ تم کیا جانو۔ اس کے اندر کتنا غصہ ہے ___ اتنا غصہ جسے وہ اپنی مستقل بڑبڑاہٹ میں تھوڑا تھوڑا کر کے نکالتا رہتا ہے ۔
’’چائے پئیں گے آپ؟‘‘
نوین بھائی نے میری طرف دیکھا۔ بس جو معلوم تھا بتا دیا۔ ہاں ایک چھوٹی سی بات اور رہ گئی۔ آخر وقت میں اس نے پاپا کو بہت تنگ کیا۔ جب تب کہتا، پاکستان بھیج دو۔ جب پاپا کی ارتھی اٹھی تب بھی وہ آنگن میں ایک طرف بیٹھ کر وہی پرانا گیت الاپ رہا تھا۔
’’لے کے رہیں گے پاکستان
پاکستان میں ایک مکان
ایک مکان میں ایک دکان‘‘
میں خود اسے پکڑ کر کنارے لے گیا اور سمجھایا___ ’’چپ ہو جاؤ غلام بخش۔ پاکستان میں مکان بنوانے والا نہیں رہا۔ پاپا مر گئے ہیں ۔ چپ ہو جاؤ۔‘‘ پھر یوں ہوا کہ وہ پھوٹ پھوٹ کر رونے لگا۔ بلک بلک کر۔ پہلی اور آخری بار ___پھر میں نے اسے کبھی روتے ہوئے نہیں پایا۔ پتہ نہیں کم بخت کے اندر کتنی داستانیں بھری ہیں ۔ اسٹول پر بیٹھا بیٹھا بڑبڑاتا رہتا ہے ۔
***
غلام بخش کی کہانی اتنی ہی تھی جتنی میں سنا چکا۔ بیچ کے واقعات میں کچھ نہیں ۔ سوائے اس کے کہ وہ اسٹول پر بیٹھا بیٹھا بڑبڑاتا رہتا تھا اور میری خواہش تھی کہ اس کی بڑبڑاہٹ میں کسی معنی خیز جملے کو دریافت کرسکوں ___ لیکن یہ میری بیوقوفی تھی۔ وہاں صرف سانسوں کے تھپیڑے تھے ۔ جنہیں سمجھنا آسان نہ تھا۔ ہاں اب جو میں بتانا چاہتا ہوں ۔ وہ بہت اہم ہے ___ جیسے یہ کہ مرنے سے کچھ دن قبل وہ ٹھیک ہو گیا تھا اور یہ ماننے کو کوئی بھی تیار نہیں کہ وہ کھوسٹ غلام بخش جو مرنے سے کئی عرصہ پہلے ہی مر چکا تھا___ مجھے کچھ بتانا بھی چاہتا ہو گا___ اور سچ کہوں تو اس کے اس طرح اچانک مرنے سے مجھے دھکا پہنچا تھا___ اور وہ جن حالات میں مرا، مجھے یقین ہے وہ اپنے زندہ ہونے کی کوئی تو شہادت پیش کرنا چاہتا ہو گا اور اسی لئے میں کہتا ہوں کہ مرنے سے قبل وہ مجھے کچھ بتانا چاہتا تھا___ جیسے ایک ٹائر میں اگر بہت زیادہ ہوا بھر دیجئے تو وہ پھٹ سکتا ہے ۔ لیکن تھوڑی سی ہوا چارج کر دیجئے ، تو اس کے پھٹنے کا خوف نہیں رہتا___ غلام بخش اپنے اندر سے تھوڑی بھی داستان نکال دیتا تو وہ بچ جاتا اور میرا زور اسی بات پر ہے کہ وہ اپنی داستان باہر نکالنے کے لئے تیار تھا۔
’’تمہارا یقین ہے وہ تمہیں کچھ بتانا چاہتا تھا۔؟‘‘ نوین بھائی چونک کر بولے ۔
’’ہاں ۔۔۔  اس نے مجھے گھر چلنے کو کہا تھا۔‘‘
’’تم اس کے گھر گئے تھے ؟‘‘
میں اظہر بائجان، میں نے ٹھنڈی چائے منہ کے اندر انڈیلی___نوین بھائی کو غور سے دیکھا۔ پھر کہا___ اب جو بتانے جا رہا ہوں ۔ ممکن ہے آپ کو یقین نہ آئے اور آپ سن کر حیرت کریں ___ تو سن لیجئے ۔ مرنے سے پہلے میں واقعی اس کے گھر گیا تھا___ میں ایک لمحے کو رُکا۔ آپ کے پاپا ٹھیک کہتے تھے ۔ وہ مکان جس جگہ ہے ، اب اچھے داموں پر فروخت ہو گا۔ لیکن اب اس جگہ پر رحمان درزی کے بھائی بھتیجوں کا قبضہ ہو گیا۔ میں سب معلوم کر کے آیا ہوں ۔ دراصل مجھے تجسس اس کے سامان کا تھا۔ کم بخت کے پاس یادگار کے طور پر کچھ تو ہو گا۔
’’پھر کیا ملا۔۔۔ ؟‘‘
میں نے ان تجسس مزید بڑھایا۔۔۔ ’’آپ کو تعجب ہو گا۔ غلام بخش اپنے اس گھر میں مجھے نہیں ملا___ بلکہ اپنے پرانے والے گھر میں ۔۔۔ ‘‘
میں نے ٹھہر کر کہا۔ ’’اچھا یہ بتایئے ۔ مرنے سے 6-7روز قبل کیا وہ دفتر آ رہا تھا؟‘‘
’’نہیں ۔۔۔ ‘‘ 
’’آپ نے تلاش کیا؟‘‘
’’ہاں ، ہم نے پیون بھیجا تھا۔ اس کے گھر۔ وہ نہیں ملا تھا۔‘‘
’’غلام بخش جیسا ایک بوڑھا آدمی وہاں نہیں ملا، کیا یہ تشویش کی بات نہیں تھی۔‘‘
’’تھی لیکن میں کیا کرتا۔‘‘
’’اب مجھ سے سنئے ۔ وہ وہاں ملتا بھی کیسے ۔ وہ تو اپنے پرانے گھر گیا تھا۔ جی ہاں اسی گھر میں جو مولا حویلی تاج بخش میں ، کسی زمانے میں تھا اور جہاں آج کسی دوسرے کا قبضہ ہے ۔‘‘
نوین بھائی مجھے حیرت سے دیکھ رہے تھے ۔ ’’لیکن تم وہاں تک کیسے پہنچ گئے ؟‘‘
میں نے ایک بوجھل سانس لی___ مجھے معلوم تھا۔ وہ وہیں مل سکتا ہے ۔ چتلی قبر اور بلیماران کے علاقے میں وہ جگہ تلاش کرنے میں مجھے زیادہ پریشانی نہیں ہوئی۔ اب وہاں بالکل نئی عمارت ہے ___ عمارت کے مکین نے بتایا کہ ایک پاگل نما شخص آیا تھا۔ جو گھر اور گھر کے کمروں کی طرف اشارہ کر کے پتہ نہیں کیا کہہ رہا تھا۔ لیکن کسی کی سمجھ میں کچھ نہیں آیا۔ ان لوگوں نے اسے نکالنے کی بہت کوشش کی۔ لیکن۔۔۔  لیکن وہ گیا نہیں ۔ دھنی مار کر باہر ہی جم گیا۔ ڈرانے دھمکانے پر بھی نہیں گیا۔ باہر برآمدے میں ہی سوگیا___ جانتے ہیں ایسا کیوں ہوا___ میں نے نوین صاحب کی آنکھوں میں آنکھیں ڈالیں ___ممکن ہے اچانک اسے خیال آیا ہو۔ کیا اتنے برس گزر جانے کے بعد بھی وہ اپنے مکان کو اپنا مکان نہیں کہہ سکتا۔ بس۔ اس طویل دشمنی کی آخری جنگ لڑنے وہ اپنے اس مکان میں گیا تھا۔
’’اس کے پاس سے کچھ برآمد ہوا؟‘‘
’وہی بتانے جا رہا ہوں میں نے ٹھنڈی سانس چھوڑی___ اس کے پاس تھا ہی کیا؟ جو ملتا۔ زندگی بھر کی کمائی بس ایک جھولا۔ کچھ پرانے کاغذ پتر، جس کی لکھائی اتنی دھندلی پڑ گئی تھی کہ کوئی مورخ ہی پڑھ سکتا تھا۔ ہاں کچھ چوڑیاں تھیں ۔ ان چوڑیوں سے یاد آیا نجمہ بین سے اس کی والہانہ محبت کے پیچھے کوئی جذبہ کہانی کی شکل میں ضرور رہا ہو گا، جو اس کی موت کے ساتھ ہی راز، رہ گیا۔ بہر کیف اب میں جس چیز کی طرف آ رہا ہوں وہ یقیناً آپ کو بھی چونکا دے گی۔
نوین بھائی نے کرسی پر___ کروٹ بدلی___
میں نے ان کے تجسس کا زیادہ امتحان لئے بغیر کہا۔ وہ چیز تھی ویزا۔ پاکستان جانے کا ویزا۔ جس پر حال فی الحال کی تاریخ پڑی تھی۔ آپ کہتے ہیں وہ ہوش و حواس کھو چکا تھا۔ مدتوں پہلے ہی مر چکا تھا۔ لیکن کیا مرنے سے پہلے وہ پاکستان جانے کا خواہش مند تھا۔ لیکن۔ کیوں ؟ دراصل۔۔۔ 
نوین بھائی مضحکہ خیز ہنسی ہنسے ۔ ’’ہو سکتا ہے وہ آدھی موت یہاں مر چکا ہو اور آدھی موت کے لئے ۔‘‘
’’نہیں ۔۔۔ ‘‘ میرا لہجے اچانک تھوڑا سخت ہو گیا۔ یہیں پر آپ چوٹ کھا گئے نوین بھائی اور یہی غلام بخش کی کہانی کی سب سے سنسنی خیز اور آخری کڑی ہے ۔ اب جو میں بتانے جا رہا ہوں وہ بہت معمولی مگر بہت اہم ہے ۔
میں نے ان کی آنکھوں میں جھانکا___ ’یاد رکھئے ،اس کہانی کا سب سے اہم حصہ غلام بخش کے آخری ایام ہیں ۔آخری وقت میں یہ احساس اس کے اندر پیدا ہوا تھا کہ یہ مکان کیا اتنے برسوں بعد بھی اس کا نہیں ہے ؟ اس نے اپنے اس موروثی گھر کے لئے کوشش کی___ ظاہر ہے گھر نہیں مل سکا___ اس نے پاکستان جانے کا ارادہ کر لیا___ ویزا تک بنوا لیا___ حقیقت یہی ہے کہ اس نے فوقیت اپنے مکان کو دی۔ وہ پاکستان گیا نہیں ۔ کیونکہ یہ تلخ حقیقت اسے معلوم ہو گئی تھی کہ اب یہی اس کا گھر ہے اور اسے اسی گھر کے لئے کوشش کرنی ہے اور۔۔۔ ‘
میں اظہر بائجان، میں نے گھوم کر نوین صاحب کی طرف دیکھا___ جو سکتے کے عالم میں میری طرف دیکھ رہے تھے اور میری ہر بات کے ساتھ ان کے چہرے پر بل بھی پڑنے لگے تھے ۔ میں توقف سے مسکرایا اور یہ رہی سب سے معمولی، سب سے اہم بات___ مرتے وقت اس نے اپنے ہونے کی آخری کیل ٹھونک دی۔
’’مطلب؟‘‘ نوین بھائی نے کرسی پر پہلو بدلا۔
میں دھیرے سے مسکرایا___ ’’مرا بھی کم بخت تو اپنے اسی باپ دادا والے پرانے گھر میں ___ ایسا کیوں کر ہوا۔ اس کا مطلب بتا سکتے ہیں آپ؟‘‘
میں نے غور کیا۔ نوین بھائی کے چہرے کا مانس ذرا سا کھنچ گیا تھا___
***





آپ اس شہر کا مذاق نہیں اُڑا سکتے 
(1)
وہ بہت آرام سے باتیں کر رہا تھا۔ اتنے آرام سے ، جیسے کچھ ہوا ہی نہ ہو۔ لیکن شاید جو ’حادثہ‘ بھی ہوا تھا، کوئی زلزلہ جیسا بھیانک المیہ بھی اتنا خوفناک نہیں ہو سکتا تھا۔ (یہ میرا ماننا ہے ۔ میں کون؟___  میں یعنی کہانی کار) لیکن وہ جیسے ان تمام امکانات سے الگ اپنی سچائیوں کا اظہار کرنے کی کوشش کر رہا تھا۔
’’نہیں ! اس کے لئے شہر قصوروار نہیں ہے ۔ سارا کا سارا قصور شہر پر ڈالنا ٹھیک نہیں ۔ اگر کوئی قصوروار ہے تو؟۔۔۔  شہر اگر کسی خوفناک راکشس کی طرح پھیل رہا ہے تو۔۔۔  سمجھ رہے ہیں نا۔۔۔ شہر کا کوئی قصور نہیں ہے ۔‘‘
***
جب وہ پہلی بار ٹکرایا تھا تو ایک سیدھا سادا معصوم سا ’گنویڑی‘ تھا۔ یعنی گاؤں سے آیا ہوا ایک بھولا بھالا جانور۔ کسی بھی بات کی تمیز نہیں تھی۔
’’کیسے آئے ؟‘‘
’’وہاں کام نہیں تھا۔‘‘
’’پڑھے ہو؟‘‘
’’ہاں ، گاؤں کے چھوٹے درجہ تک ہی۔۔۔  ہی۔۔۔ ہی۔‘‘
یہاں کیسے ، ایسے ہی آ گئے ؟‘‘
’’گاؤں کا ہی ایک آدمی ہے ۔ یہیں رہتا ہے ۔‘‘
’’اُس نے بلوایا ہو گا۔ کہا ہو گا،یہاں نوکری کی کیا کمی ہے ۔ آ جاؤ۔‘‘
’’ہاں ، یہی کہا تھا اُس نے ۔‘‘
’’پھر وہ نہیں ملا؟‘‘
’’پہلی بار میں نہیں ملا۔‘‘
’’بعد میں بچنے کی کوشش کی۔ ہے نا؟‘‘
’’ارے آپ تو سب جانتے ہیں ۔‘‘
’’اس مہانگر میں یہ باتیں ، سب ہی جانتے ہیں ۔اب کیا کرو گے ،
’’سوچا نہیں ۔‘‘
’’واپس لوٹ جاؤ گے ؟‘‘
’’نہیں ۔‘‘
یہ ایک گنویڑی کا فیصلہ تھا۔ بعد میں جو بھی حادثات پیش آئے وہ شاید اسی مضبوط فیصلے کی دین تھے ۔ اُسی کے لفظوں میں ___ ’’کبھی کبھی شہر وہ نہیں رہتا جیسا کہ ہم یا آپ سمجھتے ہیں ۔ ایک بے جان احساس، بے جان سڑکوں ، گلی کوچوں ، عمارتوں ، بھاگتی گاڑیوں میں اپنی موجودگی درج کرانے والا___ اور جیسا کہ اُس نے بتایا___ شہر اُس کے روبرو کھڑا تھا۔ اتنے نزدیک کہ وہ شہر کے دھڑکنوں تک کو سن سکتا تھا...‘‘
مجھے اچھی طرح احساس ہے ۔ شہر کہیں پاس میں کھڑا تھا۔ وہ مجھے ایسی عجیب نظروں سے دیکھ رہا تھا کہ ایک پل کو مجھے ڈر کا احساس ہوا۔ لیکن نہیں ، وہ مجھے پرکھ رہا تھا۔پرکھ رہا تھا کہ میں اُس کے گربھ میں رہنے کے لائق ہوں یا نہیں ۔۔۔   یا میں جلد ہی یہاں سے فرار ہو جاؤں گا۔
رات سرکنے تک پلیٹ فارم پر سوئے لوگوں کے خراٹے بجنے لگے تھے ۔کبھی کبھی اس خراٹے کو پلیٹ فارم پر تیزی سے لگنے والی گاڑی کی چیخ توڑنے کی کوشش کرتی، مگر بے سدھ پڑے لوگوں کو تو جیسے نیند پیاری تھی اور وہ کسی بھی طور نیند سے سمجھوتہ کرنے کو تیار نہ تھے ۔
میں نے آواز سنی۔۔۔  کوئی مجھ سے دھیمے دھیمے لہجے میں کچھ کہنے کی کوشش کر رہا تھا۔ لیکن کون تھا وہ؟ یہاں مجھے جانتا ہی کون تھا۔ جو جانتا تھا، اُس نے صاف لال جھنڈی دکھا دی تھی___ لیکن پھر بھی کوئی تھا۔ سرگوشیوں کے باوجود___ پلیٹ فارم پر بجتے خراٹوں اور گاڑیوں کی آوازوں کے باوجود میں اُس کی آوازیں سن سکتا تھا۔۔۔  کوئی تھا۔۔۔  بہت ہی قریب۔۔۔  جو مجھ سے ہی مخاطب تھا___
’’واپس کیوں نہیں چلے جاتے ؟‘‘
’’واپس!‘‘
’’اب پریشان ہو کر اِدھر اُدھر مت دیکھو۔ یہ میں ہوں میں ۔۔۔  شہر۔۔۔ ۔‘‘
’’تم ۔۔۔ ‘‘
’’حیران ہونے کی ضرورت نہیں ۔۔۔  ذرا سوچو، واپس چلے جاتے تو تھوڑی سی شرمندگی اٹھانی پڑتی۔بس۔۔۔  یعنی دو چار روز کے لئے ذرا سا بے شرم ہونا پڑتا۔‘‘
’’بس میں بے شرم نہیں ہونا چاہتا تھا۔‘‘
’’پاگل ہو۔ یہاں بے شرم کون نہیں ہے ۔۔۔  شہر ہنستا ہے ۔۔۔  رنڈی سے راجنیتی (سیاست) تک۔۔۔  لیکن وہاں گاؤں میں سب کچھ چار دنوں کے لئے ہوتا۔۔۔  چار دن میں سب ہنسی اُڑا کر ساتھ گھوم رہے ہوتے ۔ موج کر رہے ہوتے ۔  اور یہاں ۔۔۔  پلیٹ فارم کے پتھر چبھ تو نہیں رہے ؟‘‘
’’اگر ہاں کہوں تو؟‘‘
’’عادی ہو جاؤ گے ۔ شہر کسی سانپ کی طرح پھپھکارا تھا۔ اب بھی وقت ہے ، یعنی اتنے جوان ہو تم کہ نصیحت کی جا سکتی ہے ۔‘‘
’’مجھے تمہاری نصیحت نہیں چاہئے ۔‘‘
’’نصیحت کی ضرورت تو اب تمہیں قدم قدم پر پڑے گی‘‘___ شہر ہنسا___’’دیکھو کوئی آ رہا ہے ۔اِدھر نہیں اُدھر دیکھو۔۔۔ کیا سمجھ رکھا ہے ___ پلیٹ فارم باپ کی جاگیر ہے ___ یہاں جتنے بھی بھکاری سوتے ہیں سب ٹیکس دیتے ہیں ___ دیکھو وہ پولیس والا سیدھے تمہارے پاس ہی آ رہا ہے ۔۔۔  اچھا۔۔۔  تو تم اُس سے جتنی مرضی چاہو، اُلجھ لو۔ میں پھر ملوں گا‘‘___ شہر کی سرگوشیاں سو گئی تھیں ۔
اُس نے ادھ کھلی آنکھوں سے دیکھا۔ کوئی پولیس والا تھا جو ڈنڈے سے اُس کے بدن کو ایسے ٹٹول رہا تھا جیسے وہ آدمی نہیں ، کوئی سامان ہو۔‘‘
’’اے ۔۔۔ ؟۔۔۔ یہاں کون سو گیا ہے ۔۔۔ ‘‘ اُس کی آواز بھیانک تھی۔
سہما سادہ اُٹھ بیٹھا___
’’میں ۔۔۔  میں ۔۔۔ ‘‘
’’میں ۔۔۔  میں کیا۔۔۔  کوئی نام تو ہو گا۔اچھا چل___ نام سے کیا لینا دینا۔ یہاں کیا کر رہا تھا؟‘‘
’’سو رہا تھا۔‘‘
’’سو رہا تھا؟ یہ جگہ تیرے باپ نے بنائی ہے نا؟‘‘ سو رہا تھا؟ چل نکال، جیب میں کتنے پیسے ہیں ؟‘‘
’’پیسے ؟۔۔۔ ‘‘
’’ہاں پیسے ۔۔۔  انگریجی نہیں بول رِیا ہوں ۔ کم بخت کہاں کہاں سے چلے آتے ہیں ؟‘‘___ اُس نے گندی سی گالی دی___‘‘
’’پیسے نہیں ہیں ۔۔۔ ‘‘
اُس کی آواز رات کے اندھیرے میں دور سے آتی ہوئی کسی گاڑی کے شور و غل کے بیچ کہیں کھو گئی تھی۔
’’پیسے نہیں ہیں اور یہ جگہ تیرے باپ نے خریدی ہے ۔‘‘ ___اس  بار اُس نے ڈنڈا چمکایا تھا۔ نیم غنودگی میں ڈنڈے کی مار اُس کے پورے وجود کو لہولہان کر گئی تھی۔
گاڑی اسٹیشن پر رُک گئی تھی۔ مسافر اُتر رہے تھے ۔ پولیس والے نے ایک بیڑی جلالی۔ ڈھٹائی سے مسکرایا___ ’’جا اب اِدھر مت دِکھنا، کیا سمجھے ۔ ٹائم کھوٹا کر دیا۔۔۔ ‘‘
وہ اندھیرے میں ایک طرف بڑھ گیا۔کنارے لوہے کی ریلنگ کے پاس وہ ایک دو مسافر بیٹھے بیٹھے اونگھ رہے تھے ۔ اُس نے بھی ایک کانپتا ہوا ہاتھ ریلنگ پر رکھا۔ تبھی کوئی ہنسا۔۔۔  زور سے ___ اُس نے پلٹ کر دیکھا، کوئی نہیں تھا، مگر کوئی تھا۔ اس بار اُس پر لفظوں سے حملہ کیا گیا تھا۔
’’مل گئی نصیحت۔ اب کیا سوچا ہے ؟‘‘ یہ شہر تھا۔۔۔  ’’یعنی کوئی بھی گاڑی پکڑ کر گاؤں واپس___؟‘‘
’’نہیں ‘‘ ___اُسے کبھی کسی زمانے میں اپنے باپ کی کہی گئی ایک بات یاد رہ گئی تھی___ ’’جو دکھ جھیلتے ہیں وہی جیتے ہیں ۔ وہ جیتے بھی اسی لئے ہیں کہ دُکھی ہوتے ہیں ۔ وہ اسی وجہ سے جیتے ہیں ۔ شاید یہ دیکھنے کے لئے کہ کبھی تو۔۔۔ کبھی تو بدن سے دُکھ کا خاتمہ ہو گا۔‘‘
’’تو تم نہیں جاؤ گے ؟‘‘
’’نہیں ___!‘‘
اُسے احساس ہے ۔ شہر کانپ گیا تھا۔کیوں ؟___ وہ نہیں کہہ سکتا، اگرچہ اُس نے شہر کو دیکھا بھی نہیں تھا۔
(2)
’’پھر کیا ہوا؟‘‘
(ایک بار پھر سے بطور کہانی کار مداخلت کے لئے آپ سے معافی چاہوں گا۔ مگر وہ اطمینان بھری نظروں سے اب بھی میری طرف دیکھ رہا تھا۔)
’’میں جانتا ہوں آپ میری بات کا یقین نہیں کریں گے ۔ ہی ۔۔۔  ہی۔۔۔ ہی۔۔۔  آپ اُسے جھوٹ سمجھیں گے ۔ ٹھیک اُسی طرح جیسے کوئی آپ سے رات کو یہ کہے  کہ یہ دن ہے اور آپ بھولے پن سے اُس کی بات مانتے ہوئے حامی میں سر ہلا بیٹھتے ہیں ۔۔۔  آپ سمجھ رہے ہیں ۔۔۔  ٹھیک ویسے ہی۔۔۔ ‘‘
اُس نے نظر جھکا لی تھی۔ کسی مہانگر میں میرے جیسے گنویڑی کو جو کام مل سکتا ہے یعنی ٹھیلا اُٹھانے ، بوجھ ڈھونے سے لے کر مزدوری تک___ پھر ایک دن اُسے مجھ پر رحم آگیا___
’’کون؟‘‘
’’تھا کوئی آپ کی طرح رحم دل؟‘‘
’’کہانی کار___‘‘
’’کہانی کار بھی ہو سکتا ہے ۔ ہی ہی۔۔۔ ہی۔۔۔ ‘‘ وہ ہنس رہا تھا___ وہی بڑی باڑی باتیں ۔ غریبی، امیری، دُکھ کے اتہاس کی___ ’’آپ سمجھے نہیں ؟ ہی ہی۔ دکھ کا اتہاس___ اُسی نیک آدمی نے بتایا تھا مجھے ___ ‘‘اتہاس امیروں کا نہیں ہوتا___ امیروں کا صرف جغرافیہ ہوتا ہے ۔ کتنی جغرافیائی زمین پر قبضہ کرنا ہے انہیں ___ اتہاس صرف دکھی دل والوں کا ہوتا ہے ___ میں ایک ٹھیلے کے ساتھ اُس کے گھر پہنچا تھا اور اُس نے مجھ میں کوئی کہانی ڈھونڈ لی تھی۔‘‘
’’کہانی___؟‘‘
’’ہاں وہ سارے راستے آپ ہی کی طرح پوچھتا رہا مجھ سے ___ یعنی کون ہوں میں ۔ کوئی بھوت۔ ہی ہی۔۔۔ ‘‘
’’پھر___؟‘‘
گھر آ کر وہ جذباتی ہو گیا۔ پتہ نہیں ، شاید میرے گاؤں کی بدحالی کا سن کر___ اُس کی آنکھیں نم تھیں ۔ وہ دھیرے دھیرے کچھ کہہ رہا تھا، یعنی ایسا کچھ جو مجھے سننے میں نہیں آ رہا تھا۔۔۔  ہاں ٹھیک سے مجھے یاد کر لینے دیجئے ۔ وہ کہہ رہا تھا___ دنیا میں جب تک ایک بھی آدمی۔ ایک بھی آدمی تمہاری طرح ہے ___ سچ میں اپنے آپ کو نہیں روک پاتا___ ایسا کیوں ہے ؟ ایک طرف ایک حیران کرنے والی دنیا ہے ۔ فلمی گلیمر، ڈسکو تھک سے ڈزنی لینڈ تک۔ ڈسکوری چینل سے ایم ٹی وی تک۔ اور ایک طرف تم لوگ ہو___ کیڑے مکوڑے ___ ایک طرف اس گلوبل ویلیج میں انٹرنیٹ اور سائبر اسپیس تک پھیلے ہوئے ، کمپیوٹر کی طرح مشتعل کرنے والے دماغ ہیں ___ اور دوسری طرف تم ہو___اسپیس ایج اور کلوننگ کی طرف بھاگتے ہوئے ہم سکھ اور شانتی کے کلون کیوں نہیں بناتے ___؟ تم کیوں رہ جاتے ہو، ہر بار ہمارے پاس___ ہمارے پاس۔۔۔  رونے کے لئے ___ دُکھ کے لئے ۔ اُس نے میرا ہاتھ پکڑا تھا ہی___ ہی ہی۔۔۔  کہا تھا___ ’’رہ جاؤ یہیں ۔ بہت پیسہ ہے میرے پاس۔ اس میں تمہارا حصہ بھی ہے ۔ کیوں ؟۔۔۔  کیوں نہیں ؟۔۔۔  دُکھ شیئر کرتے ہو تم مجھ سے ۔ میں تم سے سکھ شیئر کروں گا۔‘‘
___’’اُس نے سکھ شیئر کیا___‘‘
’’ہاں ، کیا___ اُس کے پاس واقعی بہت پیسہ تھا۔ اُس کی بڑی سی حویلی کے بڑے سے صحن کو میلا کرنے کے لئے روز میرے جیسے کتنے ہی آ جاتے ۔ وہ نعرے لگاتے ۔۔۔  چیختے چلاّتے ۔ وہ چپ کراتا۔ پھر وہ سب کو لے کر پتہ نہیں کہاں نکل جاتا۔ لوگ کہتے ہیں ۔۔۔ ‘‘
___’’نیتا ہے ۔‘‘
’’نہیں ، وہ کیا ہے ۔لال منڈل۔ کمنڈل ہی۔۔۔  ہی۔۔۔  جانے دیجئے ۔۔۔  وہ بس وہی تھا۔ اُس کے چہرے پر بھی کافی لالی تھی مگر___ اُس کی بیوی کسی  دوسرے مرد کے ساتھ بھاگ گئی تھی۔ بچے باہر ملک میں پڑھتے تھے ۔ وہ اکیلا تھا اور ہمارے دُکھ سنتا تھا۔ اپنے سکھ شیئر کرتا تھا۔‘‘
___’’پھر؟‘‘
میں وہیں رہنے لگا۔ ایک طرح سے اُس نے روک لیا تھا مجھے ۔ ’تم۔۔۔  تم اب یہیں رہو گے ۔ سمجھ گئے نا؟ ٹھیلہ___؟انسان،انسان کو بٹھا کر رکشہ کھینچتا ہے ___ تم ٹھیلہ کھینچتے ہو___سماج واد کیسے آئے گا بھائی۔ آں ۔۔۔ ؟‘
(3)
وہ سچ مچ بہت دُکھی تھا۔ اُس نے مجھے باہر والا ایک چھوٹا سا کمرہ دیا۔ کہا، اپنے سامان یہیں لے آؤ۔ یہیں کھانا بناؤ۔ کھانا کھاؤ، مستی کرو۔ تھوڑا بہت صحن میں آنے والے لوگوں کے ساتھ چیخو چلّاؤ۔ بس، مجھے کام سمجھا کر وہ اپنے دوسرے کاموں میں مصروف ہو گیا تھا۔ اُس رات۔۔۔  اُس رات۔۔۔  ہاں اُس رات مجھے اچھا لگا۔ چلو مہانگر میں ایک بھلے آدمی سے ملاقات ہوئی۔ ایسے آدمی، ایسے عظیم شخص۔۔۔  رات مجھے دیر تک نیند نہیں آئی۔ وہ آدمی، اُس کا چہرہ بار بار مجھے یاد آتا رہا۔ مگر اچانک پتہ نہیں کیا ہوا، میں چونک گیا۔ وہی سرگوشیوں والی آواز۔۔۔  کوئی میرے قریب تھا۔بہت قریب اور___ یقیناً یہ شہر تھا اور میں شہر کی دھڑکنیں سن سکتا تھا۔
’’کیا تم مجھے دیکھ رہے ہو؟‘‘
’’نہیں ۔‘‘
’’دیکھو مجھے ‘‘___ شہر نے مجھے ڈانٹ پلائی تھی۔
خوف زدہ ہو کر میں نے آواز کی سمت دیکھا۔ وہاں خوف اور شک کے میل سے ایک ٹیڑھی میڑھی شبیہ بن گئی تھی___ تو کیا یہ شہر تھا؟
’’ہاں ، یہ میں ہوں ۔‘‘
مجھے ڈر سالگا۔
شہر نے مجھے پھر خبردار کیا___ ’’واپس کیوں نہیں چلے جاتے ___ اچھا مت جاؤ لیکن میری بات سنو___ یہاں صرف اپنے دماغ کی سنو___ لفظ، زبان کے جادو میں مت پھنسنا___ کیوں کہ یہ صرف مہانگر نہیں مایا نگری ہے ___ اور ہر مہانگر مایا نگری ہوتا ہے ۔ جینا ہے تو حساس مت بننا___رسّی بننا، کنویں کا پتھر مت بننا___جسے رسی گھس دیتی ہے ۔ سمجھ رہے ہونا۔‘‘
شہر غائب تھا۔۔۔ 
وہ ٹیڑھی میڑھی شبیہ___ شہر اب کہیں بھی نہیں تھا۔
مجھے ڈر سا لگا۔ شہر کا چہرہ اتنا عجیب سا کیوں ہو گیا تھا___ کیا شہر ہنس رہا تھا___؟کیا شہر رو رہا تھا___؟ میں بار بار شہر کے پیکر کو ٹٹول رہا تھا اور ہر بار شہر کا چہرہ پیلی دھوپ کی طرح لہولہان ہوتا مجھے نظر آ رہا تھا۔
(4)
’’پھر___؟‘‘
کہانی کار ہونے کے ناطے ، میرے اشتیاق کا اچانک بڑھ جانا ضروری تھا۔
’’پھر‘‘ گنویڑی اپنی سوچ  میں گم تھا___ ’’پھر شاید ہم ہی غلط ہوتے ہیں ۔ ہر جگہ۔ وہ نیک آدمی تھا، بھلا مانس۔شروع میں دو بار ایک ہی ڈائننگ ٹیبل پر بیٹھ کر اُس نے مجھے کھانا بھی کھلایا۔ دو بار___ مجھے یاد ہے ۔ وہ میری کوٹھری میں کھانے کی اپنی اور میری تھالی لے کر آگیا تھا___ ’’جو مزہ زمین پر بیٹھ کر کھانے میں ہے ۔۔۔ ‘‘ پھر ایک دن اُس نے میری تعریف کی___ تم وہاں ، فلاں جگہ جس طرح چلائے تھے ، سمجھ رہے ہونا۔۔۔  تم جیسے چلائے تھے ۔ اُس وقت وہاں تم، تم نہیں تھے ۔
’’پھر کون تھا؟‘‘
___’’اس وقت تم میں ہزاروں ، کروڑوں غریبوں ، جدوجہد بھرے ہاتھوں کی نمائندگی ہو رہی تھی___ نمائندگی ___اور کون کر رہا تھا___؟ تم___ تم میں ایک انقلابی کا غصہ اُبھر آیا تھا۔ یہ اصل تم تھے ، یعنی تم جو دِکھتے ہو، تم وہ نہیں ہو___ تم یہ ہو___ فائر، آگ___ تمہارے اندر ایک پورا آتش دان چھپا ہے ___ سمجھ رہے ہو نا تم___ آج میں سارے راستے ، تمہاری جلتی آنکھیں ، جلتا وجود اور بھنچی ہوئی مٹھیوں کو پڑھتا آیا___ اسے رکھو، رکھو پیارے ___ ہمیشہ قائم رکھو۔‘‘
گنویڑی کی آنکھوں میں چمک تھی۔۔۔  ’’اُس رات بھی دیر تک خالی زمین پر میں کروٹیں بدلتا رہا۔۔۔  لفظ۔۔۔  مایا جال۔ اُس کے لفظ بار بار چوٹ کر رہے تھے ۔۔۔ فائر۔۔۔  آگ۔۔۔  اسے قائم رکھو۔۔۔  تمہارے اندر۔۔۔  ایک آتش دان۔۔۔  چھپا ہے ۔۔۔  آتش دان۔۔۔ ‘‘۔
’’آہ۔۔۔ ‘‘۔
میں نے اچانک آواز سنی۔۔۔  کوئی تھا۔ جو نہ رو رہا تھا، نہ ہنس رہا تھا___ نہ دُکھی تھا نہ سکھی تھا___ کوئی تھا، میرے بہت قریب___ اور یقیناً یہ شہر تھا۔ وہ پورے زور سے چیخا تھا___
’’میرا پیکر تک دیکھ چکے ہو۔ اب جہاں ہو وہیں رہو۔‘‘
’’لیکن تم کیوں آ جاتے ہو۔ ہر بار، ہر رات؟‘‘
’’میں سب کے پاس جاتا ہوں ___ شہر کی آواز میں بے رُخی تھی۔ جو بھی آتا ہے ، نیا اجنبی اس شہر میں ۔ اُسے سمجھانا میرا کام ہوتا ہے ۔‘‘
___’’مجھے سمجھا چکے ۔‘‘
’’نہیں ۔۔۔ ‘‘ شہر رنجیدہ تھا۔
___’’سمجھانا بھی مت، اب مجھے راستہ مل گیا ہے ۔‘‘
’’خوب‘‘ ___شہر نے پھر مذاق کیا۔ ’’وہ تمہارے ساتھ اٹھتا بیٹھتا، کھاتا پیتا ہے اس لئے ۔۔۔ ‘‘
’’ہاں !‘‘
___’’اور تم۔۔۔ بدلے میں تم کیا کرتے ہو___ اُس کے ساتھ___ جگہ جگہ جاتے ہو، گلا پھاڑ کر چلاتے رہتے ہو۔ جانتے ہو تم جیسی قوم اب اس مہانگر میں کیا کہلاتی ہے ۔‘‘
’’مجھے نہیں سننا۔‘‘
___’’مت سنو، کل تک پیسوں کے لئے چلانے والے کہلاتے تھے تم۔۔۔  اب نہیں ۔۔۔  آگے جان کر کیا کرو گے ۔ مگر چلاتے چلاتے تمہارا گلہ درد نہیں کرتا___؟‘‘
’’کرتا ہے ۔‘‘
___’’پھر ایک دن گلہ پھٹ گیا تو؟‘‘
’’تو؟‘‘
’’تمہیں کیا لگتا ہے ۔ وہ تمہیں اپنے بغل میں جگہ دے گا۔ یعنی اپنے کمرہ میں ، اپنے ڈرائنگ روم، اپنے گھر کی اُس کی کوٹھری میں جو تم کو دی ہوئی ہے ۔۔۔ ؟ وہ سیاست کرتا ہے تم سے ۔‘‘
’’نہیں ، اُس کے پاس اصول ہیں ۔‘‘
’’پاگل ہو۔ اصول اور سیاست سب ایک دوسرے میں مل گئے ہیں ۔ اب___ عجب گھال میل ہے ۔سیاست اور اصول نے ہر اگلی سیڑھی کیلئے کئی تعریفیں ڈھونڈ لی ہیں ___ ایک قدم والی سیاست، دوسرے قدم پر نئے روپ بدل لیتی ہے ___ جو رات میں اصول بنتے ہیں ، صبح آتے آتے برباد ہو جاتے ہیں ___ جیسے جیسے سیاست گھومتی ہے اصول محور کی طرح اُس کے اردگرد چکر لگاتے رہتے ہیں ___یعنی سیاست کون سی کروٹ لے رہی ہے ___ جس کروٹ لے رہی ہے اصول، قاعدے قانون کو اُسی سمت مڑنا ہوتا ہے ۔ جانے دو تم نہیں سمجھو گے ، جب سمجھو گے تو۔۔۔ ‘‘
شہر سنجیدہ تھا۔ اُسی طرح جیسے آدمیوں کے چہرے پر آڑھی ترچھی لکیریں اُبھر آتی ہیں ۔ میں اُس چہرے کا صرف تصور کر سکتا تھا، یعنی ایسی بے شمار آڑی ترچھی لکیریں شہر کے چہرے پر بھی اُگ آئی ہوں گی۔
’’مجھے ایسا کیوں لگا۔ پتہ نہیں ۔‘‘پھر بھی شہر سنجیدہ تھا۔
گنویڑی کچھ سوچ میں پڑ گیا تھا۔ مجھے ایسا بالکل نہیں لگا تھا۔ میرے لئے حیرت کی بات یہ تھی کہ میری اتنی کامیابی پر شہر فکر مند اور سنجیدہ کیوں ہے ؟
’’تو کیا حالات بدلے ۔‘‘ یہ ایک بار پھر کہانی کار کی مداخلت تھی۔
گنویڑی دھیرے دھیرے کسی گہری سوچ میں ڈوب گیا تھا۔
(5)
مجھے  یاد ہے ۔اُس دن پھر وہ میری کوٹھری میں حاضر تھا۔ اُس کے چہرے پر گہری خاموشی تھی۔ کسی نئی بات کے لئے شاید وہ لفظوں کو چننے کی کوشش کر رہا تھا۔
’’ایک جلسہ کرنا ہے مجھے ___ بتانا ہے کہ تم ہو___‘‘اس لئے ہم ہیں ___ یا شاید اُس کی آنکھیں پوری طرح میرے چہرے پر گڑی تھیں ۔
’’سمجھ رہے ہونا۔ جلسہ کرنا ہے ۔۔۔ ‘‘وہ کہیں اور دیکھ رہا تھا۔ مجھے اُس کی آواز کہیں بہت دور سے آتی سنائی دے رہی تھی___ نہیں سمجھو گے تم لوگ___ لیکن سب کچھ بدل گیا ہے ۔ دھرتی بھی اور دھرتی پر رہنے بسنے والا انسان بھی___ سمجھ رہے ہونا___ اختیار، تعلق، رشتے ، سب معنی بدل گئے ہیں ___ ختم ہوتی ملینیئم صدی میں صرف دو چیزیں رہ گئی ہیں ___ صارف اور صنعت___ پروڈکٹ اینڈ کنزیومر___ ایک فروخت ہونے والی شئے ہے اور ایک بیچنے والا ہے ___ سب برانڈ ہیں یا بن گئے ہیں ___ رشتے بھی___ پہلے دنیا کی تمام بڑی کمپنیاں اپنے اپنے برانڈوں کو ہندوستان کے عظیم بازار میں پیش کرنے کے لئے دن رات مصروف رہتی تھیں ۔ سوئی سے ہوائی جہاز تک، کوک سے پیپسی تک___ لیکن اب بساط الٹ گئی ہے ۔ کل ہندوستان بازار میں آنے والی بین الاقوامی کمپنی پر ہنگامہ ہوتا تھا___ ملک، بیداری، عوام اور بھارتئیتا کی دُہائی دی جاتی تھی اور اب___ وہ بھی آ رہے ہیں اور ہم بھی___ یعنی ہندوستانی بھی سارے تعلقات اور ماضی بھول کر صرف اور صرف صارف اور برانڈ بن چکے ہیں ۔
وہ اچانک اُس کی طرف مڑا تھا۔
’’جیسا کہ میں نے کہا___ مجھے ایک جلسہ کرنا ہے ۔  سمجھ رہے ہونا تم___ تم غریبی کا برانڈ بن جاؤ___ تمہیں غریبی کا برانڈ بننا ہی ہو گا میرے لئے ___‘‘
اُس کے آخری لفظ پر میں چونک گیا تھا___’’آخر اتنا خرچ کیا ہے میں نے تم پر، تمہاری ذات پر۔‘‘
وہ چپ چاپ کمرہ سے نکل گیا تھا۔ گنویڑی کی آنکھوں میں دہشت تھی۔ اُس رات میں نے ایک بے چین کرنے والا خواب دیکھا۔ میں نے دیکھا___ یہ اُسی کا گھر ہے ۔گھر میں سب چیزیں پڑی ہیں ۔ ٹی وی، فریج، واشنگ مشین، ائیر کنڈیشنز اور___ان میں ہی کہیں بیچ میں ، میں کھڑا ہوں ۔۔۔   یعنی کنزیومر___ محض ایک پیدا کرنے والی چیز۔۔۔  میرے جسم میں سنسنی ہوئی، میں شاید زور سے چیخا بھی تھا۔
میں نے دیکھا___ شہر میرے بغل میں کھڑا ہے ۔ مجھے آنکھیں دکھا رہا ہے ۔
’’اب۔۔۔  اب کیا کرو گے ؟‘‘
’’جیسا وہ چاہتا ہے ‘‘___ میری آواز صحیح معنوں میں گھبرائی ہوئی تھی۔
___’’پروڈکٹ بننے کے لئے تیار ہو تم؟‘‘
’’راستے کل بھی میرے پاس نہیں تھے ۔‘‘
___’’یعنی پروڈکٹ بن جاؤ گے ؟‘‘
’’لیکن وہ میرا کیا کرے گا۔‘‘
شہر ہنسا ___’’انجان ہو،بھولے بھالے معصوم، پاگل___ اُس نے تم سے تمہاری غریبی نہیں سب کچھ مانگ لیا ہے ۔ سنو! وہ صحیح معنوں میں تمہارا  استحصال کر رہا ہے ۔ اُس کا سارا فلسفہ یہیں تک محدود تھا۔ یعنی تمہیں عالمی کمپنی کے دروازے تک لانے کے بیچ___ سنو، کھل کر کہوں تو دنیا میں ہندوستان کی غریبی فروخت ہوتی ہے ۔ اور وہ بس تمہیں فروخت کرنا چاہتا ہے ___ سونے کی قیمت میں ۔
شہر اچانک مجھ پر غصہ ہوا تھا۔ مجھے لگا، اب کسی بھی پل وہ مجھے مار بیٹھے گا___ بولے گا___ سالے اور کوئی جگہ نہیں ملی___ یہاں کیوں آیا___ یہاں عمارتیں بستی ہیں آدمی نہیں اور تم ابھی اس مہذب سماج میں عمارت نہیں بنے ۔ ابھی بھی نہیں ، تم ابھی معمولی آدمی ہو، بس۔
شہر مجھ پر کھلکھلا رہا تھا۔ اس طرح جیسے میں اُس کی نظر میں کوئی مسخرہ تھا۔ ریڈی کیولس مین___ نہیں ، شاید یہ غلط تھا___ شہر نے تو مجھے دیکھنا تک بند کر دیا تھا___ اب یہ کوئی اور تھا___ میرے جیسا ہی___ جو اچانک اس شہر میں آ نکلا تھا اور شہر اُس کے ساتھ بھی وہی سلوک دہرانے والا تھا جو میرے ساتھ کر چکا تھا۔
(6)
’’پھر___؟‘‘
میں نے سوچ لیا تھا۔ بحیثیت کہانی کار اب اس کے بعد میں کوئی سوال نہیں کروں گا۔ سچائی یہ تھی کہ مجھے اس کی اس کہانی سے اب ڈر لگنے لگا تھا۔ سچائی یہ تھی کہ اُس کی کہانی میں بھی، جیسا کہ اُس نے بہت سارے اگر مگر کے بیچ بتایا۔ یا تو وہ آدمی سیاست داں تھا یا کہانی کار___ یا جیسے دونوں ایک دوسرے میں مل گئے تھے ___ صنعت اور صارف کی طرح۔۔۔  اور شاید اسی لئے اب مجھے اُس سے اُلجھن ہو رہی تھی___ جب کہ مجھے اس کہانی کا اختتام معلوم تھا۔ یا یہ کہ ایسی کہانیوں کا اختتام یہی ہوتا ہے ۔ پھر بھی اپنے تجسس کو باقی رکھتے ہوئے آخری بار میں نے پوچھ ہی ڈالا___
’’اور اُس کے بعد؟‘‘
گنویڑی نے اپنی خاموشی توڑی۔گہرا سانس لیا___
اور پھر___ جیسا کہ مجھے یقین نہیں ہوا___ وہ جلسہ گھر، وہ جلسہ___ وہ کھا دی کی ٹوپیاں ___ وہ سر ہی سر۔ کیا وہ بھیانک اندھیرا تھا___ ایک خوفناک خواب تھا___
ہوا کیا تھا؟ میں نے ڈر کر پوچھا___ ’’کیا کنٹھ کام نہیں آئے ، گلا سوکھ گیا؟‘‘
’’نہیں ۔۔۔  آہ۔۔۔  اسی کا تو افسوس ہے ۔‘‘___ اُس کے چہرے پر عجب سی فریاد تھی۔ آپ یقین نہیں کریں گے ، میں بھی چیخ رہا تھا۔ مگر۔۔۔  بازو۔۔۔ بازو، اپنی جگہ ٹکا ہوا تھا۔ ہونٹ چیخ رہے تھے ، مگر جسم کے دوسرے اجزاء نے اچانک ہڑتال کر دی تھی۔پیر ساکت و جامد تھے ۔ ہاتھ بے جان تھے اور اچانک___ سب میری طرف گھورنے لگے ۔میں نے اُس کے چہرے پر غصے کو پڑھا۔اُس کی ہتھیلیوں میں پتھر تھا۔ خاکی ٹوپیاں دھیرے دھیرے کھسک رہی تھیں ۔ وہ تیز چیختا ہوا پتھر اُٹھا کر مجھے مارنے کو جھپٹا تھا۔اور۔۔۔  اور۔۔۔  نہیں جانے دیجئے ۔
گنویڑی کے دانت اس شدید گرمی میں بھی بج رہے تھے ، ’’جانے دیجئے ۔ آگے کی داستان کا آپ کیا کریں گے ۔ اُس رات میں نے کہاں گزاری، یہ بھی جانے دیجئے ۔۔۔ ‘‘۔
’مگر وہ میرے بے حد قریب کھڑا تھا۔ ارے وہی شہر۔ اُس کا دھندلا پیکر چپ چاپ میرے سامنے لمبا ہو گیا تھا۔ پھر میں نے اچانک اس کے پیکر کو ٹوٹ کر گرتے دیکھا۔ ہاں ___ یقین کریں آپ___ کیا میرے لئے شہر مر گیا تھا___ یا شہر کے لئے میں مر چکا تھا___ شاید شہر کو اب مجھے ٹوکنے ، روکنے یا غصہ کرنے کی ضرورت نہیں تھی۔ شہر کی نظر میں ، میں ایک بے ضرر  انسان تھا۔ یعنی لاچارے مائی باپ، جس پر نہ رویا جا سکتا ہے ، نہ ڈھنگ سے ہنسایا اُداس ہوا جا سکتا ہے ۔
اور اُسی پل میں نے فیصلہ کر لیا کہ۔۔۔ ‘‘
***





بوڑھے جاگ سکتے ہیں 

اور وہ واقعہ ہو گیا جس کے بارے میں پون لال سوچتے تھے کہ نہیں ہونا چاہئے تھا۔۔۔  لیکن کیوں نہیں ہونا چاہئے تھا، کا جواب فی الحال ان کے ان کے پاس نہیں تھا۔۔۔ آخر کیوں نہیں ہونا چاہئے تھا___؟ وہ بہت دیر تک بلکہ کہنا چاہئے کہ دوسرے بہت سے سوالوں سے فارغ ہو کر جیسے بس اسی سوال تک لوٹ آتے ۔ بالکل ہونا تو یہی چاہئے تھا اور آخر بچوں نے انہیں سمجھ کیا رکھا ہے ؟ایک کھوسٹ بیکار بڈھا۔ بڈھے وہ خود ہوں گے ___ آئینے کے سامنے کھڑے ہوں توچندیا کے کالے بال اب بھی ایسے چمکتے ہیں کہ جوان آدمی بھی رشک کھا جائے اور ابھی بھی،انہوں نے جیسے خود کو چھوکر دیکھا اور مطمئن ہو گئے کہ ہاتھوں کی مچھلیاں اور پیروں کے پٹھے تو اس طرح پھڑکتے ہیں جیسے تالاب میں ایک پتھر اُچھال دو۔پھر دیکھو جوش، حرکت اور ترنگیں ___ اور آخر انہیں ایسا محسوس کرنے کا حق کیوں نہیں ہے ___ اور انیل___ کیا اسے چاہئے تھا، کہ اپنی ماں یا  اس سے ، یعنی اپنے باپ سے اس طرح کے واہیات سوال پوچھے ___ کہ آخر آپ....
***
۔۔۔ انہیں تعجب ہے ،آداب و اخلاق کے اس صفحہ پر آخر روشنائی کیسے گر گئی جس پر انگلی پکڑ کر بچپن میں انہوں نے انیل کو سبق رٹوائے تھے ۔  نہیں ۔۔۔  انہیں کسی بات پر تعجب نہیں ہونا چاہئے ۔۔۔ مگر۔۔۔ ساٹھ سال کا ایک بوڑھا اپنی مرضی سے اپنی بیوی کے ساتھ سونا چاہے تو بچوں کی نظر میں ،اس میں حیرانی کی کون سی بات ہے ___؟ کیا ساٹھ سال کے بڈھے کو۔۔۔ 
نہیں وپن لال، گھر خاندان کا پورا جغرافیہ بدل چکا ہے اور تم بڈھے ہو چکے ہو۔۔۔  ساٹھ سال کے ۔۔۔  ساٹھ سال مطلب، ایک بوڑھا کھوسٹ، سامنے ہر پل موت دیکھتا ہوا بڈھا___ اور بیوی بھی کیسی۔۔۔  ساٹھ سال کے آدمی کی بیوی___ جس کے چہرے کی جھریاں بدن کی جھریوں سے زیادہ اداس اور بے جان ہوں ۔ بدن کے ڈھیلے،جھر جھر، لتھڑے مانس،جہاں جگہ بناتی ہوئی دنیا بھر کی بیماریاں ہوتی ہیں اور ہوتی ہے بیزاری، لمبی تھکن۔۔۔  ایسی بیوی جو زندگی کی سیڑھیاں در سیڑھیاں چڑھتی ہوئی، تجسس کے سارے سوال طے کرتی ہوئی آخر میں بس یک بے رس جواب رہ جاتی ہے ۔ ایسی بیوی۔۔۔  اور بچے پوچھتے ہیں ۔۔۔  آخر آپ کیوں سونا چاہتے ہیں ،ساتھ ساتھ؟‘‘
***
وپن لال اپنے آپ کو چھو کر ٹٹول کر محسوس کرانا چاہتے ہیں کہ وہ بوڑھے ہو گئے ہیں ۔ لیکن اندر سے کوئی جھلا کر صاف انکار کر دیتا ہے ۔مان لو اگر اُن کی عمر سو برس ہوئی تو___؟ ذرا اپنے آپ کو غور سے دیکھو۔۔۔  یعنی اگر چالیس برس اور ہوئی تو۔۔۔  چالیس سال کی عمر بھی اپنے آپ میں بھگوان کی دی ہوئی نعمت ہے ___ اورچالیس برس اپنے اندر کتنے ہی موسم، بچپن، لڑکپن، جوانی اور ادھیڑ پن کی داستانیں سمیٹے ہے ۔۔۔  کتنی کتنی داستانیں ۔۔۔  اندر سے کوئی چڑچڑا ہو کر گالیاں بکتا ہے ___ چہرے کے مانس بھنچ جاتے ہیں ۔ماتھے پر بل پڑ جاتے ہیں ۔ وہ ایک بار خود کو چھو کر ٹٹولتے ہیں اور خاموش ہو جاتے ہیں ۔ ریٹائر ہو گئے تو کیا ہوا؟ وہ ابھی جوان ہیں ۔ اور ابھی بہت دنوں تک جوان رہیں گے اور جوان ہیں اس لئے ۔۔۔ 
کھانے میں کریلا انہیں کبھی پسند نہیں آیا۔ بڑھاپے کا احساس ان کے پورے وجود کو کریلے جیسا کڑوا بنا دیتا ہے ۔سب سے گھناؤنی چیز بڑھاپا ہے ۔۔۔ نہیں ۔۔۔  یہ جو عمر ہے ۔۔۔  عمر، جو دھیرے دھیرے بڑھتی ہے اور ہمارے معاشرے میں 40پار کرتے ہی اس شخص کو طرح طرح سے دیکھنا شروع کر دیا جاتا ہے ___ دیکھا، بڈھا کیسے گھور رہا تھا۔ فلاں کی عورت سے کیسے مزے مزے کی باتیں کر رہا تھا۔
غیر ممالک میں تو اس عمر میں آ کر تجربے سانس لیتے ہیں ۔معنویت گہری اور پختہ ہوتی ہے ۔ عورتوں کا رجحان بھی ایسے تجربہ کار بوڑھوں کی طرف مخصوص ہوتا ہے ۔ مگر ان کے یہاں ، اس ملک میں ۔۔۔  اب یہ اڑوس پڑوس کی گندی ذہنیت والے ، ذرا باہر نکل کر فلم انڈسٹری کی طرف نظر ڈالیں ۔ دھرمی در ہے ،دلیپ کمار ہیں ، جتیندر ہیں ۔ اس عمر میں کیا کیا لٹکے جھٹکے ہیں ۔ ہیروئنوں کے ساتھ باغوں میں مٹک مٹک کر گانا ہو رہا ہے ۔۔۔  اور وہ۔۔۔  وپن لال اس عمر میں سٹھیا گئے ہیں ۔ گانا چھوڑ تفریح کے لئے دو بول نہیں بول سکتے ۔آخر کیوں بھئی۔ کیوں کہ وہ ساٹھ برس کے ہو گئے ہیں ۔ اس لئے ۔۔۔ ساٹھ برس، مطلب ایک مقدس ہستی۔۔۔  اور بچوں کو حق حاصل ہے کہ وہ اس مقدس ہستی کی پریتما بنا کر، گھرکے کونے کھدرے میں ڈال کر ان کی توہین کر سکیں ۔ اپنے دل کی بھڑاس نکال سکیں ۔
***
ولوڈیئر۔۔۔  وپن لال کا شارٹ فارم ہے ۔ جب کبھی تنہائی میں ہوتے ہیں تو مزے لے لے کر خود کو اس نام سے یاد کرتے ہیں ۔ اور خوش ہوتے ہیں ۔۔۔  ولوڈیئر۔وہ خود مسکراتے ہوئے کہتے ہیں ۔۔۔  جانتے ہو اس عمر میں بوڑھے لوگ متقی اور پرہیز گار کیوں ہو جاتے ہیں ۔۔۔  نہیں جانتے ۔۔۔  ہاہا۔۔۔ تو سنو۔۔۔  نہیں ، تم ہنسنے لگو گے ۔۔۔  حیرانی کی بات نہیں ہے ولوڈیئر۔۔۔  بڑھاپا آیا تو محسوس ہوا جوانی کے سارے گناہ ایک طرف۔اب جو یہ بڑھاپا سامنے ہے ۔۔۔  یہ بڑھاپا۔۔۔ اس کا احساس،یہ سب سے بڑا گناہ ہے ۔۔۔  اور ولوڈیئر۔۔۔  ہنسو نہیں ۔ یہ انکشاف ہوتے ہی کئی بوڑھے بستر پکڑ کر عبادت اور دھرم سے ناطہ جوڑ لیتے ہیں ۔۔۔  نہیں یقین ہے تو بتاؤ۔۔۔  بوڑھے آدمی کو لوگ عبادت اور شردھا کی دستو کیوں بنا دیتے ہیں ۔ کیوں کہ گھر کا ایک آدمی گودام میں رکھے ، پکے آم کی طرح زندگی کی اتنی گرمی کھا چکا ہے اور اتنا سنکی اور بوڑھا ہو چکا ہے کہ بس___ آشیرواد دینے اور پاپ پنیہ کی باتیں چھوٹوں کو بتانے تک زندہ ہے ___ وپن لال ہنسو نہیں ۔ اب تمہیں بھی بچوں نے ایسی ہی پریتما بنا کر گھر کے کونے کھدروں میں ڈال دیا ہے ۔۔۔  آشیرواد دینے اور پاپ پنیہ کی باتیں سنانے کے لئے ۔
وپن لال کو لگتا ہے جیسے سب انہیں چڑھا رہے ہوں ۔۔۔  انہیں جی بھر کر غصہ آتا ہے ۔ پاگل ہیں سب کے سب۔۔۔  بدھو، بے وقوف، جبکہ سب کے سب جانتے ہیں سب کو بوڑھا ہونا ہے ایک دن۔ اگر بوڑھے ہونے سے پہلے مر نہیں گئے تو۔۔۔  پھر جب انہیں بھی ان کی ہی طرح عقیدت کے وار پر چڑھایا جائے گا تو؟ الّو کے پٹھے ! باہر سے ہنستے ہنساتے آئیں گے اور ان کے سامنے آتے ہی پتھر بن جائیں گے ۔۔۔  ہنسی، قہقہوں اور نگینیوں کی باتیں ایسے رک جائیں گی جیسے عبادت گاہ میں ، ہاتھ میں چپل لئے احترام سے داخل ہو رہے ہیں ۔ بس یہاں تک۔۔۔  اس کے آگے ہماری اپنی آزادی کا شہر ہے اور اس شہر میں ہماری بے باک ہنسی ہے ۔ زندہ دلی اور قہقہے ہیں اور عریاں مناظر کی نشیلی وادیاں ہیں ۔۔۔ 
***
عریاں مناظر ____ بوڑھی نسوں میں کھنچاؤ کے لئے کچھ تو چاہئے ۔۔۔  شریانوں میں دوڑنے والے گرم گرم خون کے لاوے کو محسوس کرتے ہیں وہ۔۔۔  سب کی سب، آس پاس گھومتی لڑکیاں ____ ان کی بہو اور پوتیاں تو نہیں ہیں ۔۔۔  پھر گرما گرم خیال کے تندور میں سینکی جانے والی روٹیوں تک ان کی پہنچ کیوں نہیں ہو سکتی؟ کیا جل جائیں گے وہ۔۔۔  یا ذہن کچوکے لگانے لگے گا کہ سالے بڈھے حرامی پن سے باز آ۔۔۔  دیکھ اپنی عمر۔۔۔  اس عمر کی تیری پوتیاں ہیں ۔بہو ہے ۔ لڑکیاں ہیں ۔۔۔  یہ سب ان کی سنسکرتی میں سمائی جھوٹی آستھائیں ہی تو ہیں ۔۔۔  سب بھلا ایک کیسے ہو سکتی ہیں ۔ بہو بہو ہے ، غیر تو غیر ہیں ۔۔۔  سب ایک ہوتے تو بھلا سمبندھ کیسے ممکن تھے ۔ نہیں وپن لال۔۔۔  غلط اگر غلط ہوتا تو من میں وچار ہی کیوں اٹھتے ۔ جب کنوارے پن میں یہ وچار آتے تھے تو سوچتے تھے چلو اب نہیں آئیں گے ۔ نلنی آ گئی تو سوچا چلو ایک زندہ کتاب آ گئی ہے ۔ کھیلنے ، خوش ہونے کو۔۔۔  بستر سے سانٹھ گانٹھ رکھنے اور دوستی نبھائے جانے والے ، بھٹکتے سلسلوں کو ایک منزل ضرور مل گئی۔۔۔  مگر منزل کہاں ۔۔۔  خیالوں کی حسین آوارگی کی اپنی جنت  ہے اور یہ جنت تو عمر کے ہر دور کو ذائقہ دار، لذیذ ترین کھانے کی طرح پسند ہے ۔
***
وقت گزرا۔ سال پر سال گزرے ۔۔۔  انیل، وکاس اور لجو کے ساتھ ذمہ داریوں کی پتوار بھی سنبھالنی پڑی۔ مگر وہ بھٹکتے سلسلوں والی آوارگی کی حسین جنت۔۔۔  مسائل اور الجھنوں سے گھبرا کر وہ اس جنت کے اسیر ہو جاتے ہیں اور ایک ندامت بھرے لطف میں اپنی الجھنیں پیوست کر کے آزاد ہو جاتے ____ تین بچے ۔۔۔ عمر کی ڈالی جیسے اچانک پھلوں سے بھر گئی اور جھک گئی۔۔۔  جھول گئی۔۔۔  پھل نہیں آئیں تو کہاں جھکتے ہیں پیڑ___ بچوں میں پر پھوٹتے رہے اور بچوں میں پھوٹتے پروں ، کو موٹی موٹی کتابوں سے بھرے تھیلوں کو دیکھتے دکھاتے بھی وہ اپنی نلنی میں جیتے ضرور تھے اور اپنی مخصوص دنیا میں بھی۔۔۔  جہاں گھر، بال بچوں کی فکر سے بے نیاز عریاں مناظر کی نشیلی نشیلی وادیاں ہوا کرتیں اور پھر جیسے پانی میں ایک پتھر چمکا___ موجوں میں کچھ دیر ہلچل مچی اور ایک لہر ساری لہروں کو ملاتی ہوئی شانت اور غائب ہو گئی___ وپن لال کو کچھ بھی بُرا نہیں لگتا۔۔۔  کہ اپنی گھر گرہستی کے بعد آوارگی کی اس حسین جنت میں داخل ہونے کی ضرورت ہی کیا ہے ۔۔۔ وہ کبھی جرم اور گناہ کے بہاؤ میں نہیں بہے ۔ وہ اسے بھی ایک ضرورت مانتے تھے اور کبھی کبھی تو نلنی کے مچلنے پر مذاق میں کہہ دیتے ۔۔۔ 
’’آج نہیں ___ ارے کیا بتاؤں ___ آج تو تمہاری دودھ والی یا وہ جو تر کاری سبزی بیچنے آئی تھی اس کے سنگ___ یا مسز فلاں کے ساتھ___ یا پڑوس کی نئی گورنس کے ساتھ خیالی سیر سپاٹے کو نکل گئے تھے ۔ بس۔۔۔ ‘‘
’’بک۔۔۔ ‘‘ نلنی آنکھیں تریرتی تو وہ زور سے قہقہہ مار کر ہنس پڑتے ۔ کبھی سناٹے میں جب سارا شہر سو جاتا، نلنی اس کے کھلے سینے کے بالوں میں انگلیاں پھیرتی ہوئی پوچھتی۔۔۔ 
’’ایسا صرف تم کرتے ہو یا دوسرے مرد بھی۔۔۔ ‘‘
’’کیا جانوں ۔ پر سب کرتے ہوں گے ۔ کیوں ، تم لوگ۔۔۔  تم لوگ نہیں کرتی ہو کیا؟‘‘
نلنی خفا ہوتی تو وہ ہنستا ہوا کہتا۔ ’’نہیں اس میں بُرا ہی کیا ہے ۔۔۔  رہنا تو ہم تم دونوں کو ساتھ ہی ہے ۔ زندگی بھر۔۔۔  میں کسی دوسرے کے پاس تو نہیں گیا۔ کسی کے پاس پہلے تو تم جانے ہی نہیں دو گی۔ دوسرا احساس گناہ۔۔۔  بچپن سے کھونٹ کی طرف خود سے باندھا گیا احساس۔۔۔  پھر نلنی ذرا خود ہی سوچو۔۔۔  رہنا سہنا سب کچھ تمہارے ساتھ ہی ہے اور روز بس ایک سی یاترا___ یہ یاترائیں بھی کچھ نیا چاہتی ہیں ۔۔۔ ‘‘
پھر وہ دیر تک ہنستا ہے ۔۔۔  ’’بتاؤ۔ مت بتاؤ نلنی۔۔۔  پر تم لوگوں نے بھی ایسا کوئی راستہ ضرور نکالا ہو گا۔ لیکن تم عورت ہونا۔ پیٹ رکھنے والی۔۔۔ ‘‘
***
وہ دیر تک ہنستے ہیں ۔
ولوڈیئر۔چلو سو جاؤ۔۔۔  نیند نہیں آ رہی تو ولیم فائیو لے لو۔۔۔  لیکن سو جاؤ۔۔۔  نہیں سوتا____ کیا کر لو گے ___بوڑھے کو خود پر جھلاہٹ ہوتی ہے ۔ یوں بھی بستر پر لیٹ جانے کے بعد ہوتا ہی کیا ہے ۔۔۔  ساٹھ سالہ زندگی کی ضخیم کتاب کھل جاتی ہے اور اس کتاب کے اتنے باب ہوتے ہیں کہ۔۔۔  اور کیسے کیسے باب۔۔۔  بھیانک، جذباتی، رنگارنگ۔۔۔  تب کی نلنی کا، ایک ایک رنگ انہیں یاد ہے ۔۔۔ بچوں کی شادی تک یہ رنگ ان کے چہرے کو کیسا شاداب، ترو تازہ اور گرم رکھتا تھا۔۔۔  رات میں نلنی کا ملائم سا بدن بے خیالی میں ان کے بدن پر ایسے پسرا ہوتا کہ نیند کھل جاتی تو وہ بس زیر لب معصوم تبسم کے ساتھ اس منظر کو آنکھوں کے حسین فریم میں سجا کر زندہ کر لیتے ۔۔۔  اور پھر صبح خوشبو کی طرح لہراتی تو نلنی چائے کی قلفی تھامے کھڑکی سے جھانک رہی چور، شرارتی شعاعوں کی طرح اسے گدگدانے ، اٹھانے پہنچ جاتی۔۔۔ 
’’اٹھو۔۔۔  چائے پی لو۔۔۔ ‘‘
’’نہیں ۔۔۔ ابھی سونے دو، نا۔۔۔ ‘‘
’’ارے اٹھو۔ بچے کیا کہیں گے ۔ تم دیر سے اٹھو گے تو بچو پر بھی بُرا اثر پڑے گا۔‘‘
***
سپنا، ایسے ٹوٹتا ہے ۔۔۔  بچے ، بُرا اثر۔۔۔  اچھی بھلی زندگی اور زندگی کی رعنائیوں کو، بچوں کی خوشیوں کے آگے بھینٹ کیوں چڑھائی جاتی ہے ۔؟ بچے بڑے ہو رہے ہیں ___یہ مت کرو۔ وہ مت کرو۔ساتھ مت سوؤ۔ کمرہ مت بند کرو۔ دیر تک بیوی کے ساتھ کمرے میں مت رہو۔۔۔  آخر کیوں بھائی۔۔۔   بچے آ گئے تو کیا ماں باپ کی زندگی کا سارا گلیمر ختم ہو گیا۔ ارے ان کی اپنی بھی زندگی ہے ۔ حقیقت سے بھری زندگی اور یہ دو آنکھیں جو بچوں ہی کی طرح مسرت اور نت نئی لذتوں سے ہم آہنگ ہونا چاہتی ہیں ۔۔۔  بڑھتی عمر کا مطلب یہ تو نہیں کہ ان سارے احساسات کو کچل دیا جائے ۔۔۔  ارے کل کو ان کی بھی شادی ہو گی، ان کے بچے ہوں گے ۔
نلنی ان کی باتیں سن کر ہنستی ہے ۔۔۔  ’’تمہیں کیا فرق پڑتا ہے ۔ خیالی بستی تو ہے ہی تمہارے پاس۔گھومنے پھرنے کو۔ میرے سامنے مجھے بتائے بغیر بھی اتنی آزادی تو چھین سکتے ہو تم۔ خیالی بستی والیاں چلی تو نہیں گئیں ۔‘‘
’’چلی گئیں ۔‘‘ ان کو ہنسی آتی ہے ۔ ’’وہ بھی بوڑھی ہو گئیں ہماری طرح۔۔۔ ‘‘
’’پھر۔۔۔  اب کیا کرتے ہو؟‘‘
’’اب نئی بستیاں آباد ہیں ۔ وہ پڑوس والی اجیت کور ہے ۔ شانتا منموہن ہیں اور وہ نتاشا۔۔۔ ‘‘
’’نتاشا۔‘‘نلنی نے پہلی بار سچ مچ کھا جانے والی نظروں سے دیکھا۔۔۔  ’’تمہیں خبط ہو گیا ہے ۔ وہ تمہاری لجو کی سہیلی ہے ۔‘‘
’’لجو کی نا۔۔۔ ؟‘‘
نلنی کی آنکھوں میں الجھنوں کی پھوٹتی چنگاریاں تھیں ۔۔۔ ’’لجو تمہاری بیٹی ہے اور نتاشا تمہاری بیٹی کی عمر کی۔‘‘
***
پہلی بار لگا، نلنی نے مذاق میں ہاتھ نہیں بٹایا۔ ہنسی میں ساتھ نہیں دیا۔۔۔  آنکھیں کسی نشتر کی طرح آنکھوں میں چھپے کسی بوالہوس بوڑھے کی ٹوہ میں ہیں کہ وہ بوڑھا سامنے دکھے تو اس کے ہوسناک تیور کی خبر لی جائے ۔ وپن لال کی آنکھوں میں اسی دم اندر بسنے والا وہ خوش مذاق جوان ریت کے تودوں کی طرح گرتا، تڑپتا اور بے دم ہوتا ہوا دکھائی دیا۔
نلنی سنجیدہ تھی۔۔۔  ’’یہ مذاق بہت ہو چکا۔اب تمہیں ایسا۔‘‘
کوئی پگھلا ہوا سیسہ ان کے کانوں میں انڈیل رہا تھا___ ’’نہیں سوچنا چاہئے ۔۔۔  کیوں کہ۔۔۔  کیوں کہ تم ایک بڈھے خرانٹ ہو۔۔۔  ایک جوان لڑکی کے باپ ہو۔۔۔ ‘‘
انہیں احساس ہوا، مذاق ’بچانے ‘ والی عمر سے باہر نکل گئی ہے نلنی۔۔۔  جہاں اس کے چہرے کی جھریاں ، اس کے چہرے پر بڑھتی عمر کی لکیروں سے زیادہ تجرباتی، مقدس اور عمر دراز ہو گئی ہیں ۔۔۔  اتنی مقدس کہ اب یہ حسین آوارگی کے قصے ، اس کے سخت ہوتے رخسار پر منقش نہیں کئے جا سکتے ۔۔۔  نلنی میں ایک بوڑھی عورت آ گئی ہے ۔ اس سے زیادہ عمر کی ایک بوڑھی عورت___ جو ایسے مذاق پر انہیں گھور کر دیکھتی ہے ___بچوں کی اونچ نیچ پر پھٹکار برساتی ہے ۔لجو کی الٹی سیدھی حرکتوں پر اسے بُری طرح  جھڑکتی ہے اور۔۔۔ ‘‘
بس،نلنی کی اس بڑھتی عمر سے پہلی بار خوف محسوس ہوا تھا انہیں ۔۔۔  اور اپنے گرد ایک حصار کھینچ کر بیٹھ گئے تھے وہ۔۔۔  ہنسی قہقہوں کی باتوں کو دفتر سے واپس آتے ہی، سلانے لگے تھے ۔۔۔  کتابوں میں ، بچوں کے حال چال میں ، ان کی پڑھائی کی رپورٹ میں ۔۔۔  ملنے جلنے والے رشتہ داروں میں ۔۔۔  اور یہ حصار دھیرے دھیرے وہ گھر باہر دفتر سب جگہ کھینچنے پر مجبور ہو گئے ۔ کیونکہ اب لجو بیاہنے کو آ گئی تھی اور وہ رنگین مزاجی کے الزام سے بھی بچنا چاہتے تھے ۔
اس عمر میں اپنی ہی بنائی ہوئی سولی پر چڑھنے کا احساس بھی کم خوفناک نہیں ہوتا۔۔۔  وپن لال گھوم پھر کر نتاشا والی کہانی پر لوٹ آتے ۔۔۔  ارے لجو کی دوست ہے تو کیا۔۔۔  وہ جان بوجھ کر تھوڑے ہی گئے تھے ۔ خیالی بستی میں ___ اس عمر میں تو خود پر اتنی گرفت رہتی ہی کہاں ہے اور حرج ہی کیا ہے ۔۔۔  نتاشا جب گھر آتی ہے تو  بیٹی بیٹی کرتے ان کا بھی منہ نہیں دکھتا___ تنہائی میں ضمیر اور اصول سے بھی تھانے دار کے سے انداز میں نپٹ چکے تھے وہ۔قاعدے قانون اور مذہب کی پڑھی کتابیں بھی کھول کر تنہائی میں بڈھے کو ندامت کا احساس دلا چکے تھے ___ مگر نہیں ۔۔۔  نلنی کی نظروں میں یہ جرم ثابت ہو چکا تھا___اب نتاشا آتی تو نلنی جیسے ہاتھ دھو کر پیچھے پڑ جاتی___ وہ کیا کر رہے ہیں ۔ کہاں گئے ہیں ۔ کہاں دیکھ رہے ہیں ۔۔۔ ‘‘
وپن لال سے برداشت نہیں ہوا تو وہ ایک دن غصّے میں برس پڑے ۔ ’’میں نے تو مذاق کیا تھا۔‘‘
نلنی گم سم سی انہیں دیکھتی رہی تھی۔ جیسے یقین اور بے یقینی کے بیچ کی کھائیاں ناپ رہی ہو۔۔۔  وہ اسے سمجھانا چاہتے تھے کہ نلنی۔۔۔ ہر ذہن کا اپنا ایک چور دروازہ ہوتا ہے ۔ سب کا ہوتا ہے ۔۔۔  تمہارا بھی ہو گا۔ خود کو ٹٹولو۔۔۔  تب جانو کہ  یہ دروازہ عمر کے ہر پڑاؤ پر کھلا رہتا ہے ۔ سوال تو صرف اس دروازے میں داخل ہونے کا ہے ۔ اب دیکھو۔۔۔  اصول، قاعدے ، قانونوں میں لپٹے ہم اتنے کمزور ہوتے ہیں کہ اس دروازے میں جھانکنے ، داخل ہونے سے بھی خوف کھاتے ہیں ۔اب اگر اس چور دروازے میں اپنا بڑھاپا کچھ دیر کے لئے آرام کرنا چاہتا ہے تو۔۔۔  اسے روکو مت۔۔۔  ٹوکو مت۔۔۔ ‘‘
***
لیکن غلط کون تھا___ ہاں جو چور دروازہ کھلا رہ گیا تھا۔ وہاں سے سچ مچ کا ایک بڈھا ان کے اندر اتر آیا تھا۔ وقت کافی گزر چکا تھا۔ بچے کام دھام سے لگ گئے تھے ۔لجو کی شادی کی فکر تھی۔ سو اس کی شادی بھی خوب دھوم دھام سے کر دی۔ہاں لجو کی بدائی کے بعد سچ مچ ٹوٹ گئے ۔آئینہ میں چہرہ دیکھا تو تھم سے گئے ۔۔۔  لگا، سامنے ایک بوڑھا کھڑا ہے ، اور بوڑھے کے سامنے کھڑی ہے ۔۔۔  اس کی موت___ عمر ،جو دن دن جوڑتی ہے اور کم ہوتی جاتی ہے ۔۔۔ 
’’ہاں بوڑھا ہو رہا ہوں ۔۔۔ ولوڈیئر۔۔۔  چڑچڑے ہو کر انہوں نے خود کو ڈانٹا۔ لیکن یاد رکھو ولو۔۔۔  بوڑھا نہیں ہوں گا۔۔۔  نہیں ہوں گا۔۔۔ 
بستر پر آئے تو آوارہ خیالوں کی آندھی چل رہی تھی۔ اس آندھی سے لڑتے ہوئے وہ سچ مچ ہانپ رہے تھے ___تھوکتا ہوں تم پہ میں ۔۔۔  آخ تھو۔۔۔  تم سڑے ہوئے آدمی ہو۔ کتّے ہو تم۔۔۔  جیسے ضمیر کو ہوش آگیا تھا۔ وہ خود سے لڑ رہے تھے ۔ ہاں تھوکتا ہوں تم پر۔۔۔  جیسے چاروں طرف سے ، اچھالی گئی تھوک سیدھے ان کے منہ پر گر رہی تھی۔۔۔  پہلی بار وہ جسمانی کمزوری محسوس کر رہے تھے ۔ اس قدر کہ اب وہ میڈیکل چیک اَپ کی ضرورت محسوس کر رہے تھے ۔ ہانپتے ہوئے وہ نلنی کے کمرے میں آئے ۔۔۔  نلنی کے پاس بیٹھنا چاہا تو وہ ایک دم سے اٹھ کر بیٹھ گئی۔
’’ایسے کیوں آ گئے ۔۔۔ انیل، وکاس کوئی آگیا تو۔۔۔ ‘‘
’’ہاں ۔۔۔  مجھے نہیں آنا چاہئے تھا۔‘‘ وہ کمزور آواز میں بولے ۔ ’’مجھے سچ مچ نہیں آنا چاہئے تھا۔ اس لئے کہ تم بڑھاپے سے سودا کر چکی ہو۔‘‘
***
پھر وہ وہاں رکے نہیں ۔۔۔  اپنے کمرے میں واپس لوٹنے تک لگا، پہلی بار ان میں کوئی موج،  کوئی ترنگ پیدا نہیں ہوئی تھی۔ دریا میں پتھر اُچھالنے کے بعد بھی۔۔۔  نہیں ۔۔۔ وہ ڈاکٹر سے رجوع کریں گے ۔ کسی اچھے Sexologist سے ۔ اب وہ مطمئن تھے ۔ انہیں اپنے دوستوں پر حیرت ہوتی تھی۔جو روگ کو بس ڈھوئے جاتے تھے ۔۔۔  ندامت، بچوں کی بڑھتی عمر اور حیرت کے وزنی بوجھ سے دبے ، گھٹ گھٹ کر اپنی زندگی ختم کر دیتے تھے ۔ اپنی زندگی، جس کا بچوں اور بچوں کی زندگی سے الگ بھی ایک حسین اور انفرادی تصور ہے ۔۔۔  بچے بھلا اپنی دنیاؤں سے ان بوڑھوں کے لئے کتنا وقت چرا پاتے ہوں گے اور ایک یہ ہوتے ہیں ۔۔۔  بوڑھے لوگ___ ’موت‘ سوچتے سوچتے بچوں کے سامنے ختم کر دیتے ہیں ۔ اپنی بے رنگ زندگی___ اور سچ پوچھو تو سارا قصہ بس ڈاکٹر کے یہاں سے نکلنے کے بعد ہی شروع ہوا تھا۔
وقت کی سوئیاں کہاں سے کہاں پہنچ گئی تھیں ۔ بچے اپنے اپنے حصوں کی ذمہ داریوں پر دستخط کر چکے تھے ۔ اب ان کی اپنی دنیائیں آباد تھیں ۔ ان کے سکھ میں ان کا حصہ اتنا بھر ہوتا کہ وہ بچوں سے خیریت پوچھ لیتے ___ منا کیسا ہے ۔ بہو کی طبیعت کیسی ہے ۔ ڈاکٹر نے کیا کہا___ ایسے میں وہ نلنی کو دیکھتے ۔۔۔  وہ بجھی بجھی سی ہوتی۔ نہیں بجھی نہیں ۔اپنے آپ میں سمٹی۔۔۔  اپنی عمر سے تھکی۔ وہ جیسے ابھی سے موت کو سمرپت تھی۔ بچوں کے بچوں میں الجھی اور کھوئی کھوئی___ نلنی وکاس کی بچی اشونی کے ساتھ چھوٹی دالان میں سوتی تھی۔چھوٹی سی کوٹھری۔ عمر نے یہ بھی کرشمہ کیا تھا کہ اب وہ اوپر کے دالان میں سوتے تھے ۔ نلنی کی کوٹھری میں ایک چھوٹا سا مندر بھی تھا اور ان کا اپنا کمرہ کتابوں سے بھرا ہوا____موت کے بارے میں ان کا اپنا الگ نظریہ تھا___ جیسے وہ سوچتے تھے کہ جو چیز ابھی نہیں ہے اس کے بارے میں زیادہ کیوں سوچا جائے ۔۔۔  ہو سکتا ہے ۔باقی بچی زندگی میں ایک لمبی زندگی چھپی ہو۔۔۔  تو اس باقی بچی زندگی کو اداس، بے رنگ کیوں کیا جائے ۔ وہ باقی بچی زندگی کو پنیہ کمانے کے ڈھونگ سے الگ رکھنا چاہتے تھے ۔ اس لئے خوب پڑھتے تھے ۔
وہ سمجھتے تھے ، میڈیکل چیک اَپ ہونا ضروری ہے ۔۔۔  Sex ایک ضروری چیز ہے ۔۔۔  ہاں ، یہ الگ بات ہے کہ کہیں شادی کے بعد، ایک سمجھوتہ کر لینا پڑتا ہے ۔ اندر حرارت تو ہونی چاہئے تھی___ تمازت اور حرارت کہ اپنے مرد ہونے کا احساس بنا رہے ___ آخر بوڑھوں کو یہ حق، حاصل کیوں نہیں ہے ۔ Sexologistکے یہاں سے نکلے تو انیل کے دوست ومل سے ملاقات ہو گئی، جو آنکھیں ترچھی کر کے طنز بھری نظروں سے انہیں دیکھ رہا تھا۔ وہ اپنی زندگی میں کسی کی بھی بے جا مداخلت کو پسند نہیں کرتے تھے ۔
***
لیکن اس دن وہی ہوا جو انہوں نے پہلے سے سوچ رکھا تھا۔شام کو دفتر سے آ کر انیل نے ٹوکا۔
’’بابوجی۔۔۔ آپ ڈاکٹر اشوک کے پاس گئے تھے ؟‘‘
’’ہاں ۔‘‘
’’لیکن وہ تو۔۔۔ ‘‘ انیل کہتے کہتے ٹھہر گیا۔
"Sexologist" ہے ۔۔۔ ‘‘ ان کی آواز نپی تلی تھی۔
’’ہاں وہی تو____ مجھے حیرت ہوئی‘‘___ انیل اپنے کمزور لفظوں سے پریشان تھا۔ یا شاید باپ کے سامنے کچھ اس طرح کے اظہار کے لئے لفظ نہیں جٹا پا رہا تھا۔۔۔ 
’’آخر آپ وہاں ۔۔۔ ؟‘‘
اس نے نظریں نیچی کر لیں ۔
وپن لال نے گہری نظروں سے اسے دیکھا۔ ’’کچھ پرابلم تھی اس لئے ۔۔۔ ‘‘
’’کوئی پرابلم تھی تو مجھے بتاتے ۔۔۔  میرے کئی ڈاکٹر دوست جاننے والے ہیں ۔۔۔ ‘‘
’’نہیں پرابلم کچھ دوسری طرح کی تھی۔‘‘
انہوں نے دیکھا___ انیل نے کچھ سمجھنے کے لئے آنکھیں ملانے کی کوشش کی۔ مگر ان آنکھوں کا درجہ حرارت کچھ اتنا زیادہ تھا کہ وہ تاب نہ لاسکا اور خفگی اوڑھے اپنے کمرے میں لوٹ گیا۔۔۔  رات میں کھانا لگا تو انہوں نے دیکھا، انیل کتنی ہی بار چور  نگاہوں سے اس کا جائزہ لیتا رہا۔۔۔  جیسے پس و پیش میں ہو۔ آخر بابوجی کو۔۔۔  ایک کشمکش ان کے اندر بھی چل رہی تھی۔ زندگی کے اتنے پڑاؤ میں کبھی اس طرح کے بے جا سوال سے ان کا واسطہ نہیں پڑا تھا۔
***
آخر بچے سمجھتے کیا ہیں ___ Sexologist کے یہاں جانے میں برائی ہی کیا ہے ___ آخر اس عمر میں اپنے جذبات کو سلانے کا اپدیش گیتا کے کس ادھیائے میں دیا گیا ہے ۔۔۔ ؟ نہیں ۔۔۔ وہ اپنے طور پر مطمئن تھے ۔کھانے سے فارغ ہو کر انگریزی کی جاسوسی کتاب لئے دیر تک پڑھتے رہے ۔ خیالوں میں خون کا گرما گرم رقص جاری تھا۔ انہیں اپنی دنیا کو مایوس اور پیروں فقیروں کی دنیا بنانے سے سروکار نہیں تھا۔۔۔  وہ اس عمر میں بھی زندگی کی تمام رعنائیوں اور دھڑکنوں کو زندہ رکھنا چاہتے تھے ۔ ٹھیک اپنے جوان بچوں کی طرح۔۔۔  اور وہ اپنے آپ سے پوری طرح مطمئن تھے ۔
***
ڈاکٹر کی دوائی نے اثر دکھایا تھا۔ وقتی طور پر جو کمزوری اور تھکان ان کے اندر پیدا ہوئی تھی وہ کسی قدر دور ہو گئی تھی۔ دو چار روز میں ہی وہ خود کو پہلے سے بہت اچھا محسوس کر رہے تھے ۔ انہیں انیل سے زیادہ اپنے معاشرے میں بوڑھوں کے لئے پیدا کئے جانے والے احساس سے شکایت تھی۔اچھا برا دیکھنے اور سمجھنے کی نگاہ نے ہی نلنی اور انہیں تقسیم کر رکھا تھا۔۔۔  ایسا نہیں ہے ، ان کے کئی دوست اپنی بیویوں کے ساتھ آج بھی سوتے تھے ___ مگر اس معاملے میں نلنی ہی کچھ زیادہ دھارمک اور دقیانوسی ثابت ہوئی تھی___ یا پھر بڑھتی عمر اور بچوں کو کھلانے والے احساس نے اسے کسی گمراہ کن مغالطے میں ڈال رکھا تھا___ پرانی کتابوں کے پنوں سے ’جل کمبھیوں ‘ کی طرح ملائم اور ریشم جیسی نلنی نے سر نکالا تو وہ سوچنے پر مجبور ہو گئے ۔ اب تو نلنی کو دیکھے ہوئے بھی مدت ہو جاتی ہے اور جب سے نلنی نے نیچے اکیلے سونا شروع کیا ہے تو جیسے ان کی دنیا ہی بدل گئی۔۔۔  اب پوچھتی تک نہیں کہ چائے ملی یا نہیں ؟ چائے میں کتنی شکر لو گے ۔۔۔  دنیا کیوں بدلتی ہے ولوڈیئر۔؟
***
وہ خود سے پوچھ رہے تھے ۔۔۔  بدلتی اس لئے ہے ڈیئر کہ تم دنیا کو اپنی نظروں میں اداس اور بے رنگ کر دیتے ہو۔جیسے نلنی نے ____ جیسے اس نے اب تمہارے ذکر تک کو چھوڑ دیا ہے ۔پہلے بستر کی سلوٹوں پر ہاتھ پھراتی تھی۔ہولے ہولے اور خمار آلود آنکھوں سے صبح صبح، چائے کی قلفی لے کر آتی تھی۔۔۔  وہ رومانی قصّے ، بڑھتی عمر کی جھریوں میں کیوں چھپ گئے ___؟ اس لئے کہ بچوں کی دنیا حسین بنانے کے پیچھے تم اپنی دنیا کو بھول گئے ۔۔۔۔ 
نہیں ۔۔۔ اس دنیا کو زندہ کرنا ہو گا____!
وہ ایک مضبوط فیصلے کے تحت کرسی سے اٹھ کر کھڑے ہوئے ۔ دروازہ کھولا۔ جذبات کی گرمی نے ان کے اندر کے تندور میں آگ لگا دی تھی۔ نلنی کے کمرے تک گئے ___ کمرہ ہلکا سا بھڑا ہوا تھا___انہوں نے دروازے کو آہستہ سے کھولا___ سامنے نلنی وکاس کی بچی اشونی کو جھری بھرے بازوؤں میں دبائے بے فکر خراٹے بھر رہی تھی___ سینے سے آنچل ڈھلکا ہوا تھا۔ٹخنوں تک ساڑی اٹھ گئی تھی۔ کچھ بھی ہو وہ اس منظر کو جو ان احساس کے سہارے دیکھنا چاہتے تھے ___ ہاں جو ان احساس کے سہارے  اور گرم گرم انگاروں پر چلنا چاہتے تھے ۔۔۔  وہ جی بھر کر دیکھتے رہے ۔۔۔  لیکن وہ اس طرح کیوں دیکھنا چاہتے ہیں ؟کسی اجنبی لڑکی کو، خواہ وہ نتاشا ہی کیوں نہ ہو___ گھورتے تو کوئی بات بھی تھی___ مگر وہ عورت جو چالیس برسوں تک پل پل ان کے پاس رہی___ جس کے جسم کے ہر حصے ، ہر سرد و گرم کو بخوبی پہچانتے ہیں ___ وہ اسے اس طرح۔۔۔  اچانک وہ ٹھہر گئے ___جیسے برف کی سلیوں میں ،اچانک گرم گرم آتشدان سے نکلی سرخ لوہے کی تیلی پیوست کر دی گئی ہو___ اور گرم گرم بھاپ سے برف پگھلی ہو___ اندر تک___ اور گرم تیلی برف میں گھستی چلی گئی ہو___ انہوں نے محسوس کیا۔ ہاں نلنی میں ابھی گرمی باقی ہے ___ اور بچوں کے ڈر سے اپنی بزدلی کی جھریوں میں ، وہ اس گرمی کو پی کر بھول گئی تھی___
***
دوسرے دن کھانے پر انہوں نے فیصلہ کن انداز میں وکاس سے کہا۔
’’اشونی کو آج سے اپنے پاس  ہی سلاؤ۔‘‘
بہو نوالہ لیتے لیتے ٹھہر گئی۔۔۔ 
’’اماں کو کچھ پریشانی ہے کیا___؟‘‘
’’نہیں ۔۔۔ ‘‘ وہ دھیرے سے بولے ۔ ’’مجھے پریشانی ہے ۔‘‘ 
’’بابوجی۔۔۔  دراصل مجھے دقت ہو جاتی ہے ۔ صبح میں دفتر جلد جانا پڑتا ہے ۔‘‘
وکاس بے چارگی سے انیل کی طرف دیکھ رہا تھا___
بہو دھیرے سے بولی___ ’’کمرے میں مچھر زیادہ ہیں ۔ اماں کو وہاں آرام نہیں ہے کیا؟‘‘
انیل نے کچھ شک سے ان کی طرف دیکھا____ ’’اماں آج کل زیادہ کھانسنے لگی ہیں اس وجہ سے تو نہیں ۔۔۔ ‘‘
’’نہیں ۔۔۔ ’’ لقمہ ہاتھوں میں لے کر انہوں نے انیل وکاس اور دونوں بہوؤں کو دیکھا___ ’’ایسی کوئی بات نہیں ہے ۔‘‘
انیل اور وکاس اب بھی حیرت سے ان کی طرف دیکھ رہے تھے ۔۔۔  وہ جیسے اندر ہی اندر ڈھہ رہے تھے ۔
’’آخر بوڑھے آدمی کو بوڑھی بیوی کی ضرورت کیوں پڑتی ہے ۔۔۔  تم کیا سوچتے ہو میں نہیں جانتا___ میں نہیں جانتا کہ تم میرے یا ہمارے بارے میں کیا سوچ سکتے ہو۔۔۔  تم نئے زمانے کے ہو___ وہ ذرا طنز سے بولے ___ ’’ماں باپ کے بارے میں یا یوں بھی اچھا برا کچھ بھی سوچنے کی نیتک یا ذمہ داری تمہاری ہے ۔۔۔  رہی ہماری بات۔۔۔  کئی دنوں سے سوچ رہا تھا۔ تم لوگوں سے پوچھوں ۔ ایک آدمی کنبہ میں بوڑھا ہو جاتا ہے تو تم یہ کیوں سوچتے ہو کہ وہ ابھی مر جائے گا___ یا اس کے مرنے میں بہت کم دن باقی ہیں ۔ایسا تم پورے وثوق سے کیسے سوچ سکتے ہو۔۔۔ ؟‘‘
انیل نے شک کی حالت میں انہیں ٹٹولا___ ’’میں سمجھا نہیں بابو جی۔‘‘
’’سمجھو گے بھی نہیں ۔۔۔ ‘‘ انہوں نے کھانے سے ہاتھ کھینچ لیا___ اس لئے کہ تمہاری ماں اور ہم میں سے کسی کے بارے میں ابھی یہ طے نہیں ہوا کہ ہم بس مرنے والے ہیں ۔۔۔  اور جب مرنے والے نہیں ہیں تو ساتھ رہیں گے اور رہی ضروری بات___ تو رات برات ہم دونوں کو اٹھنے میں تکلیف ہوتی ہے ___ بڑھاپے میں پتی پتنی ایک دوسرے کے لئے سہارا ہوتے ہیں ۔‘‘
انہوں نے دیکھا۔ اس آخری جملے سے انیل اور وکاس کے چہرے پر پڑی ہوئی کائی چھٹی تھی۔ گو اب بھی ان کے چہرے بنے ہوئے تھے : جیسے اندر ابھی بھی اتھل پتھ مچی ہو۔۔۔  وہ کرسی  سے اٹھ کھڑے ہوئے ___ باہر دروازے کے پاس نلنی اشونی سے کھیل رہی تھی۔
***
رات ہو گئی۔ انہیں لگا جیسے کسی پُر اسرار طلسم کو توڑتے ہوئے وہ خواب کی دنیا میں واپس آ گئے ہوں ۔ شاید برسوں بعد۔۔۔  برسوں بعد نلنی کے جھّری بھرے بدن کی ٹھنڈی آگ چیخی تھی۔ وہ آج بڑھاپے کے احساس کو ایک دم سے بھلانے پر تلے تھے ___انہوں نے نلنی کو چھیڑا بھی۔ گدگدایا بھی۔ موج میں آئے تو شرارت سے کمرے میں دوڑایا بھی۔۔۔  جیسا کہ وہ شادی کے وقت تھے ___ وہ بالکل بچہ بن جانا چاہتے تھے ___ جیسے نلنی کوئی شہزادی ہو اور شہزادی دیو کے قلعے میں قید ہو۔ وہ نلنی کو اس قید سے کسی شہزادے کی طرح چھڑا کر لائے تھے اور اس فتح کا بھرپور جشن منایا چاہتے تھے ۔ وہ موج میں تھے ۔ کبھی چٹکلے سناتے ۔ نلنی زور سے ہنستی تو انہیں اچھا لگتا۔انہوں نے پوچھا۔
’’اتنے دنوں تک چپ کیوں رہیں ؟‘‘
نلنی ہنسی۔’’بچوں میں یاد ہی نہیں رہا کہ ہماری بھی۔۔۔ ‘‘ وہ اٹک سی گئی۔’’اب تمہاری طبیعت کیسی رہتی ہے ؟‘‘
’’بالکل چنگا۔‘‘ وہ ہنسے ۔
’’نہیں دبلے ہو گئے ہو۔۔۔  نلنی کے چہرے پر اداسی تھی۔ غلطی میری بھی تھی۔ تمہاری فکر کرنی چھوڑ دی تھی۔۔۔ ‘‘
وہ اس کی ذات پر بچھ جا رہے تھے ۔۔۔  جیسے پہلی بار، پہلی رات نلنی کو آغوش میں بھرنے کے لئے انہوں نے پلنگ پر پھول سجائے تھے ۔۔۔  نلنی کے استقبال کے لئے وہ ان خوشبوؤں کو نلنی کے جسم سے دوبارہ بولتے ہوئے سننا چاہتے تھے ___ وہ جیسے گہرے نشے میں ڈوب رہے تھے ۔۔۔ 
’’سو جاؤ نلنی۔۔۔  مجھے نیند آ رہی ہے ۔ سنو۔۔۔  اپنا مندر یہیں لے آنا۔۔۔  ارے مجھے کوئی تکلیف نہیں ہو گی۔ میری لائبریری، وہ ہنسے ۔۔۔  وہ تو اس طرف ہے ۔۔۔  تم دن بھر مندر میں رہنا۔۔۔ میں کتابوں میں ___‘‘ وہ ہنس رہے تھے ۔ مگر اب آنکھوں میں غنودگی لہرا رہی تھی۔ سو جاؤں ؟
ہاں سو جاؤ____ ’’نلنی نے مسکراتے ہوئے سر پر ہاتھ رکھا۔‘‘
ولوڈیئر۔۔۔  وہ اپنی فتح پر نثار ہو رہے تھے ۔۔۔  ولوڈیئر، بچے بیوقوف ہوتے ہیں جو یہ نہیں سمجھ سکتے کہ ایک دن بوڑھے جاگ سکتے ہیں ۔تمام بوڑھے جاگ سکتے ہیں ۔ نلنی پاس میں لیٹ گئی۔ نیند نے ان پر بُری طرح حملہ کر دیا تھا۔ وہ گھوڑے بیچ کر دنیا و ما فیہا سے بے خبر ہو کر سو گئے تھے ۔
صبح ہو گئی۔۔۔  جیسے وہ ایک دم سے چونک گئے ۔۔۔  کوئی ہولے ہولے ان کا سر سہلا رہا تھا۔
’’چائے !‘‘
انہوں نے نظر گھمائی___نلنی کھڑی تھی___کچھ دیر کے لئے وہ ایک دم چونک گئے ۔ یہ نلنی شادی کے فوراً بعد والی نلنی سے بالکل الگ نہیں لگ رہی تھی___وہ زیر لب مسکرائے ___نلنی میز پر چائے کی قلفی رکھنے کے بعد سامنے سے کھڑکی کا پردہ ہٹا رہی تھی اور دھوپ چھن چھن کرتی ہوئی کمرے میں اتر رہی تھی۔
***


مجھے اسے زندہ رکھنا ہے 

جیسا کہ گھر والے بتایا کرتے تھے ۔ وہ رات بہت بھیانک تھی جب میں پیدا ہوا۔ بہت بھیانک۔۔۔  جیسے خوف و دہشت کے ماحول میں کوئی چیخ اٹک گئی ہو۔ نہیں ، اس سے بھی کہیں زیادہ بھیانک اور جیسے سب بچے روتے ہوئے پیدا ہوتے ہیں ۔ میں بالکل نہیں رویا تھا۔ اس لئے پہلے تو مجھے مردہ سمجھ لیا گیا۔پھر جس دائی نے مجھے پیٹ سے نکالا وہ فوری تدبیر کے تحت بغیر تاخیر کئے میرے گندے منہ میں اپنے ہونٹ ڈال کر ہوا بھرنے لگی۔ کہ شاید اس عمل سے بچے کے مردہ جسم میں تھوڑی تمازت آ جائے اور کوئی سانس بچ رہی ہو تو اس میں زندگی کی کرن لوٹ آئے اور جیسا کہ گھر والے بتاتے ہیں ۔ ایک بھیانک بہت بھیانک رات جبکہ دائی کا منہ نومولود بچے کے خون اور پیپ سے بھر گیا تھا، وہ میری زندگی کے بچانے کا سبب ثابت ہوئی اور میں ایک تاریک سرنگ سے دنیا کے اُجالے میں آگیا۔
پیدا ہونے کے بعد بھی میں اتنا دبلا پتلا تھا کہ مجھے کبھی اپنے ہونے پر یقین نہیں آیا اور میں ہمیشہ سے ، جیسا گھر والے میرے بچپن کے بارے میں بتاتے ہیں ۔۔۔  کہ میں بس ایک ہی رٹ لگایا کرتا تھا۔۔۔  نہیں میں پیدا کہاں ہوا ہوں ۔۔۔  میں تو بس ہوں ۔۔۔  اس طرح جیسے گھاس پھوس ہوتے ہیں ۔۔۔  یا برسات کے دنوں میں ’’پھٹکی پھٹکی‘‘ نظر نہیں آنے والے کیڑے ہوتے ہیں ۔
اور جیسا کہ سب بچے اسکول جاتے ہیں ، ایک دن مجھے بھی، اسکول بھیجا گیا۔ اس دن صبح ہی صبح ماں نے مجھے تیار کیا۔ نئے نئے کپڑے پہنائے ۔پرانی رضائی کا بنا ہوا بستہ میرے کندھے سے لٹکایا اور بابا کے ساتھ مجھے اسکول بھیج دیا۔ اسکول میں میرا نام تو لکھا گیا مگر شروع کے چند ماہ میرے لئے بہت سخت ثابت ہوئے ۔
جیسے بچے میرے لاغر جسم اور میرے ہونے کے باوجود نہ ہونے پر میرا مذاق اڑاتے ۔۔۔ 
’’تو آپ بھی پڑھنے کو آئے ہیں ۔۔۔ ؟‘‘
’’ہاں ۔۔۔ ‘‘
’’تو آپ کو احساس ہے ،کہ آپ ہیں ۔۔۔ ؟‘‘
’’ہاں ؟کیوں نہیں ‘‘
’’آپ کو سچ مچ احساس ہے ۔۔۔ ‘‘
اُف شرمندگی کی انتہا تھی۔  میں گھر آ کر پھوٹ پھوٹ کر رویا۔۔۔ 
’’نہیں ۔ مجھے نہیں پڑھنا ہے ۔‘‘
’’مگر کیوں ۔‘‘ ماں کے لہجے میں ناراضگی تھی۔
’’کیونکہ میں ہوں ہی نہیں ‘‘
’’نہیں تم ہو اور ایک دن وہ بھی سمجھ جائیں گے ۔‘‘
یہ ماں تھی۔ جیسی کہ شفقت رکھنے والی سبھی مائیں ہوتی ہیں ۔ جبکہ باپ اس کے برخلاف تھا۔ اس کی آنکھوں میں شک گہرا ہو گیا تھا۔
’’سنو، یہ ٹھیک کہتا ہے ۔ اسے اسکول بھیجنا بند کر دو۔‘‘
’’مگر کیوں ۔۔۔ ؟‘‘
’’کیوں کہ۔۔۔  یہ جو کہتا ہے کہ یہ ہے ہی نہیں ۔ باپ پھسپھسا رہا تھا۔ کیا کبھی تمہیں اس کی موجودگی کا احساس ہوا۔ نہیں ۔ مہربانی کر کے اس نو ماہ کے عذاب کا تذکرہ مت کرو۔۔۔  باپ نے ایک بھدی سی گالی دی۔۔۔  جیسے بچے گھر میں اپنے ہونے کا احساس کراتے ہیں ۔۔۔  ویسے ہی۔ کیا تمھیں کبھی لگا کہ یہ گھر میں ہے ۔ جیسے گھروں میں بچے ہوتے ہیں ۔۔۔  نہیں غصہ مت ہو۔ یہ سچ مچ نہیں ہے ۔ جو ہے وہ ہم سب کا شک ہے ۔‘‘
نہیں ، میں نہیں ہوں ۔ اٹھتے بیٹھتے سوتے جاگتے میں بس اسی خیال سے گھرا رہتا۔ میں نہیں ہوں ، جو ہے وہ آنکھوں کا شک ہے ۔جبکہ اس کے برخلاف ماں کی آنکھوں میں سختی تھی۔
’’نہیں تم ہو اور تمہیں اسے زندہ بھی رکھنا ہے ۔ سمجھ رہے ہونا۔۔۔  تم ہو۔۔۔  اور تمہیں ثابت کرنا ہے ۔‘‘
مجھے نہیں معلوم، ماں کی آنکھوں میں اس چیز کے لئے خواب کیوں لہراتے تھے جو تھا ہی نہیں ۔ جبکہ محلے والے ، آس پڑوس کے لوگ، سب کا یہی خیال تھا۔۔۔  کیا تمہارے یہاں بچہ بھی ہے ؟ اور گھر والے بتاتے ہیں کہ بعض عورتیں تو ماں کا مذاق بھی اڑاتی تھیں ۔۔۔  کہ سچ کہو، نو ماہ کے تھیلے سے کچھ برآمد بھی ہوا ہے ۔۔۔  یا بس یونہی اپنا جی خوش کرتی ہو۔۔۔ ‘‘
ماں ان کی باتوں کا چنداں برا نہیں مانتی بلکہ ہنس کر کہتی ہے ۔ ’’نہیں وہ ہے ۔۔۔  اور ایک دن وہ ثابت بھی کرے گا۔‘‘
میں بڑا ہوتا رہا اور سچ تو یہ ہے کہ جیسے جیسے بڑا ہوتا رہا، مجھے اپنے نہ ہونے کے احساس کا خوف مٹتا گیا۔ میری آنکھیں جو دیکھ رہی تھیں ، کان جو سن رہے تھے ، وہ افسوسناک حد تک برے تھے ۔ جیسے مجھے معلوم ہوا کہ اسکول کے ایک بچے نے دوسرے بچے کا قلم چرا لیا۔ دو بچے آپس میں لڑ گئے ۔ ایک نے دوسرے کو زخمی کر لیا۔پڑوس کے ایک بڑے میاں نے چھت سے کود کر جان دے دی اور تو اور۔۔۔  ایک بار بابا نے میری ماں کو رات کے وقت پیٹ پیٹ کر ادھ مرا کر دیا۔ نہیں ، میرا نہیں ہونا ہی اچھا تھا۔ مجھے بھرپور طمانیت کا احساس ہوا۔
’’باپ نے تمہیں کیوں پیٹا؟‘‘ دوسرے دن میں نے ماں سے دریافت کیا۔ 
’’کیونکہ وہ بس یہی کرسکتا ہے ۔‘‘ ماں ہمیشہ کی طرح مسکرائی۔
’’تمہیں برا نہیں لگا؟‘‘
’’نہیں ۔‘‘
’’کیوں ۔۔۔ ؟ کیونکہ وہ ہے ! اس لئے ؟‘‘
’’نہیں یہ بات نہیں ہے ۔ ماں نے مجھے تھپکیاں دیں ۔۔۔  یہ جاننے کے لئے تم بہت چھوٹے ہو۔ مگر جان لو۔ اسے بھی اپنے ہونے کا وقتاً فوقتاً ثابت کرتے رہنا ہے ۔ جینے کے لئے ۔ اس لئے ایسا ہوا۔ وہ ایسا نہیں کرے تو ماں فخر سے مسکرائی۔۔۔ شاید اسے اپنے ہونے کا یقین نہیں آئے ۔‘‘
’’تمہیں یقین کیسے آتا ہے ؟‘‘
’’ماں نے مجھے لپٹا لیا۔ میرے چہرے کا بوسہ لیا۔ جگمگاتی آنکھوں سے میری طرف دیکھا۔۔۔  اس لئے کہ تم ہو۔۔۔  اور میرے یقین کے لئے نو ماہ کا یہ تحفہ بہت ہے ۔۔۔ ‘‘

وہ لمبا گھاگھرہ پہنتی تھی۔ بڑی بڑی دو چوٹیاں رکھتی تھی۔ زیادہ تر ننگے پاؤں رہتی تھی۔ چہرے پر چیچک کے داغ تھے ۔ اس کا باپ نہیں تھا۔ میں اپنے نہ ہونے کے احساس کے ساتھ بڑا ہو رہا تھا اور وہ اس دوران برابر گھر میں آیا کرتی تھی۔ ماں کے کام میں ہاتھ بٹاتی تھی اور ماں کہتی ہے ۔۔۔ کہ کنکھیوں سے میری طرف دیکھا بھی کرتی ہے جو ماں کو اچھا لگتا ہے ۔۔۔ 
’’تمہیں کیوں اچھا لگتا ہے ؟‘‘
’’اس لئے کہ وہ تمہیں پسند کرتی ہے ۔‘‘
’’لیکن میں تو ہوں ہی نہیں ۔‘‘
’’تم ہو اور تم اسے ثابت بھی کر رہے ہو۔‘‘
ماں کو ہنسی آئی تھی، اس کے موتیوں جیسے دانت کھل گئے تھے ۔۔۔ 
پتہ نہیں ، میں کچھ ثابت کر بھی رہا تھا یا نہیں ۔ میں تو صرف دیکھ رہا تھا اور جو دیکھ رہا تھا وہ بہت معمولی سی باتیں تھیں ۔ مثلاً درخت میں پتے کیسے آتے ہیں ۔ پھول کیسے کھلتے ہیں ۔ سورج جب طلوع ہوتا ہے یا غروب ہوتا ہے تو آسمان کیسا لگتا ہے ؟ بلی چوہے کو کس طرح ختم کرتی ہے ۔ چمگادڑ کیسے اڑتے ہیں ۔ میں بعض چیزوں کی نقل بھی اتارا کرتا تا۔ لیکن یہ چیزیں جو میرے مشاہدے میں تھیں ، اتنی حقیر تھیں کہ جب میں بیان کرتا تو باپ اپنا منہ دوسری طرف پھیر کر ہنسا کرتا تھا۔ یا پھر میرا مذاق اڑاتا۔
’’سچ مچ تم نہیں ہو۔‘‘
’’کیوں ؟ تمہیں کیوں ایسا لگتا ہ۔ تمہیں معلوم ہے پانی میں کاغذ کی ناؤ کیسے تیرتی ہے ۔۔۔  ہوائیں کہاں سے آتی ہیں ۔۔۔  پکچھیوں کو آسمان میں کیا چاہئے ۔ نہیں یہ سچ مچ چھوٹی اور معمولی باتیں تھیں اور باپ کہتا تھا۔۔۔  تمہیں اس سے بڑی باتیں سوچنا چاہئے ۔۔۔  جیسے تمہیں سوچنا چاہئے کہ زندگی کے لئے ضروری کیا کیا چیزیں ہیں ۔۔۔ ؟‘‘
’’زندگی کے لئے ۔۔۔ ‘‘
میں اس طرح چونکا، جیسے ماں کی اس بات سے چونکا تھا کہ وہ گھاگھرہ والی لڑکی مجھے پسند کرتی ہے ۔۔۔  زندگی کے لئے ۔۔۔  مجھے اپنا سوال ماں کے سامنے رکھتے ہوئے مشکل نہیں ہوئی۔ اس لئے کہ اس کے پاس جواب کا خزانہ پہلے سے ہی کھلا ہوا تھا۔
’’ہاں زندگی کے لئے تاکہ وہ گھاگھرہ والی لڑکی تمہارے گھر آ جائے اور تمہارا اپنا چولہا چکی ہو اور اس کے لئے تمہیں خود کو ثابت کرتے جانا ہے ۔۔۔  سمجھ رہے ہونا۔ آخری سانس تک۔۔۔ !‘‘

باپ ایک مختصر سی بیماری میں چل بسا۔ مختصر سی بیماری۔ اسے کپکپا دینے والا بخار آیا۔ اپنے چھوٹے سے کمرے میں وہ ہذیان کی کیفیت میں اول فول بکتا رہا۔ پھر اس کی زبان بند ہو گئی۔ ماں نے دیکھا تو اس کے ہاتھ پاؤں ٹھنڈے تھے ۔باپ جا چکا تھا۔ باپ کبھی تھا۔ باپ موجود بھی رہا ہو گا۔ مگر چند دنوں میں ہی لگنے لگا کہ وہ کبھی تھا ہی نہیں ۔ نہیں ، وہ نہیں تھا۔ اس لئے کہ جہاں کہیں بھی وہ ہو سکتا تھا۔اب وہ نہیں تھا۔ اس کی موجودگی کا کوئی سا بھی احساس نہیں تھا۔ یا ممکن ہے اس نے اپنی موجودگی کو پنپنے ہی نہیں دیا ہو۔ ماں بھی روتی دھوتی ایسے چپ ہو گئی جیسے وہ کبھی تھا ہی نہیں ۔
’’باپ تھا؟‘‘ میں نے ماں سا پوچھا۔
’’ہاں وہ تھا۔ جیسے تم ہو۔پہلے میں بھی گھاگھرہ پہنتی تھی۔ پھر وہ مجھے لے آیا۔ رکھا۔ وہ مارتا بھی تھا اور۔۔۔  وہ ملائمت سے بولی۔ ’’مجھے اس کا احساس سدا رہے گا۔‘‘
ماں پھر بولی۔ ’’میرے پیارے اب تمہیں باہر نکلنا ہو گا۔ جیسا کہ تم شروع سے خود کو ثابت کرتے آئے ہو۔ مگر اصل میں ثابت کرنے کا وقت اب آیا ہے ۔ سمجھ رہے ہونا اور پھر اس گھاگھرے والی کو بھی بیاہ کر لانا بھی ہے تمہیں ۔
گھاگھرہ والی لڑکی۔ مجھے تعجب ہوا، وہ واقعی دیکھا کرتی تھی مجھے ۔ کبھی چوکی چولہے کے پاس سے ، کام کرتے ہوئے نلکے پر پانی بھرنے کے دوران، یا ماں کے ساتھ سوپ پر چاول پھٹکتے ہوئے ۔ ایک بار وہ مونگ پھلی کے دانے لائی تھی میرے لئے اور میرے ہاتھوں پر بکھیر کر بھاگ گئی۔
’’یہ کیا تھا؟‘‘ میں نے ماں سے پوچھا۔
ماں ہنسی۔ یہ جو بھی تھا مگر تیرے لئے تھا اور اسے تجھے خود ہی سمجھنا ہے ۔۔۔  
ماں کی اس بات سے مجھے حیرانی ہوئی۔ مگر اب مجھے کام پر بھی نکلنا تھا۔اس لئے کہ بقول ماں ، میری مسیں بھیگ چکی تھیں اور میرا باپ مر چکا تھا اور جوان لڑکوں کو ہی گھر گرہستی کی فکر کرنی ہوتی ہے ۔
یہ سب باتیں گویا چلتی رہیں مگر پھر بھی مجھے یقین نہیں تھا کہ میں ہوں ۔ مگر ماں کے پاس اس بات کا تسلی بخش جواب تھا۔۔۔  میں اس لئے ہوں کہ میں ان سارے واقعات کا چشم دید گواہ ہوں ۔
مجھے ہنسی آئی۔ ایک چھوٹی سی عمر میں ہم کتنی کتنی باتوں کے گواہ بن جاتے ہیں ۔ جیسے ایک بار محلے میں بھیانک خاموشی چھا گئی تھی۔ جیسے بابا مر گئے تھے ۔۔۔  جیسے سڑکیں سنسان ہو گئی تھیں ۔۔۔  جیسے ۔۔۔  جیسے ۔۔۔  نہیں ، میں کسی بات کا گواہ نہیں تھا۔ اس لئے کہ میں تھا ہی نہیں ۔اگر میں ہوتا تو مجھے دکھ ہوتا کہ میں کیوں ہوں اور یہ سب کیوں ہو رہا ہے ۔ لوگ کہتے تھے اس کے پیچھے بڑی بڑی باتیں ہیں ۔ شاید اسی لئے ۔ مجھے تو بس یہی پسند تھا کہ طوطا ٹائیں ٹائیں کیوں کرتا ہے ۔ کوا منڈیر پر آ کر چلاتا ہے تو اس کے معنی کیا ہوتے ہیں ۔۔۔ 
جب پہلے دن میں کام پر نکلا تو ماں نے میرے ساتھ ڈھیر ساری دعائیں باندھ دیں ۔ نئے جہان کے سارے تجربے نئے تھے ۔ نہیں ، تم نہیں ہو۔ تم ہو کر بھی نہیں ہو۔مجھے ہر جگہ بس یہی ٹکا سا جواب ملتا۔ ماں ہر بار خوش ہو کر میرا حوصلہ بڑھاتی۔ ڈٹے رہو۔۔۔  ایک نہ ایک روز۔۔۔  پھر وہ فخر سے اپنی جھکتی کمر، اپنی پھیلتی جھریوں کو سمیٹ کر کھکھلا پڑتی۔۔۔  دیکھا، تم ہو اور تم اسے ثابت بھی کر رہے ہو۔۔۔  جاؤ کوشش کرو۔
نئی زمین، نیا آسمان۔ شہر، اسٹیشن، بڑی بڑی گاڑیاں ، آسیبوں جیسی عمارتیں نہیں ۔ تم ہو ہی نہیں ۔ آہ، تم کہاں ہو۔ جیسے ایک بدن ہوا میں اڑ رہا ہو۔ روئی کے گالے ، جیسا یا۔۔۔  نہیں ، میں تھا ہی نہیں ۔ تبھی تو ایک دن اس گھاگھرے والی لڑکی نے بھی میری طرف دیکھنے والی اپنی آنکھیں واپس لے لیں ۔
’’افسوس میں اپنا وقت برباد کرتی رہی۔ تم نہیں ہو اور جان لو۔ تم میرے لئے ایک گھاگھرہ بھی نہیں لا سکتے ۔ اس نے دکھایا۔۔۔  ایسا پھٹا ہوا بھی۔۔۔ ‘‘
مجھے دکھ ہوا۔ اس کا گھاگھرہ سچ مچ پھٹا ہوا تھا اور وہاں ایک بھدے کپڑے کا پیوند لگا ہوا تھا۔ افسوس، میری نظر کبھی بھی اس پیوند پر نہیں گئی۔ اس نے اپنا گھاگھرہ سنبھالا اور چلی گئی۔ 
’’نہیں اس سے کوئی فرق نہیں پڑتا۔‘‘ ماں کو اطمینان تھا اور اس نے پھر فخر سے دہرایا۔۔۔  ’’تم ہو۔۔۔ اور تمہیں اسے زندہ بھی رکھنا ہے ۔ بس سمجھ گئے نا۔‘‘
اس دن میں پھر کام کے لئے نکلا۔ ماں نے کچھ زاد راہ سفر کے لئے باندھ دیا تھا۔ چلتے چلتے میں کافی دور نکل گیا۔ یہاں ایک پل بن رہا تھا۔ کافی مزدور کام کر رہے تھے ۔ سورج سر پر چڑھ آیا تھا۔ مزدور پسینے سے شرابور اور تھکے تھکے سے لگ رہے تھے ۔ اب وہ قریب کے چشمے سے پانی پی رہے تھے ۔ اور اپنے چہرے وغیرہ دھو رہے تھے ۔ میں تیز تیز چلتے ہوئے ان کے قریب پہنچ گیا اور اپنا مدعا سامنے رکھا۔
ان سب نے حسرت سے اور لطف لینے والے انداز سے میری طرف دیکھا۔ پھر ایک دوسرے کو دیکھ کر کھلکھلا پڑے ۔
’’ نہیں ۔ ہنسو مت۔۔۔  زندگی کے لئے ۔۔۔  جیسا کہ میرے بابا نے سمجھایا تھا۔۔۔  اور تم لوگ بھی تو ۔۔۔  میں کافی مارا مارا پھرا ہوں ۔۔۔ ‘‘
’’ ممکن ہے ۔۔۔ ‘‘
’’ تو مجھے کام مل جائے گا۔ کوئی سا بھی ۔۔۔  مجھے ثابت کرنا ہے کہ ۔۔۔  ‘‘
ایک مزدور نے غصے سے میری طرف دیکھا۔
’’ نہیں تم ہو ہی نہیں ۔ جو ہے ہی نہیں ، اسے کام کیا ملے گا۔‘‘
وہ سب ایک بار پھر قہقہہ لگا کر ہنسے ۔ پھر پھاوڑا، کدالیں لے کر کام پر لگ گئے ۔ وہاں ایک موٹا سا آدمی تھا۔ اس کے ساتھ ایک خوش لباس دوسرا آدمی بھی تھا۔ وہ میری طرف دیکھ رہا تھا۔ مجھے یقین تھا، اس نے ہماری باتیں بھی سنی ہوں گی۔ میں نے کان لگایا تو محسوس ہوا، وہ موٹا آدمی اس دوسرے آدمی سے میرے ہی بارے میں باتیں کر رہا تھا۔
’’ نہیں ۔ یہ کام ذرا مشکل ہے ۔ اس سے نہیں ہو گا۔‘‘
’’ نہیں ۔ کر لے گا۔‘‘
’’ کر تو لے گا ۔ مگر یہ ۔۔۔  یہ تو ہے ہی نہیں ۔‘‘
موٹے آدمی کے چہرے پر مسکراہٹ تھی ۔ ’’ یہی ہمارے لئے کام کی بات ہے وہ ہے ہی نہیں ۔ سمجھ رہے ہو۔ وہ نہیں ہے ۔ بس یہی خاص بات ہے ۔ اور میں اسی لیے اسے کام دینا چاہتا ہوں ۔ وہ نہیں ہے ۔ اس سے ہمارے بہت سے مسائل حل ہو جاتے ہیں ۔ سمجھ رہے ہو،نا۔۔۔ ‘‘
خوش لباس شخص نے دھیرے دھیرے کچھ سوچتے ہوئے گردن ہلائی۔ پھر اس نے میری طرف اشارہ کیا۔ میں گھبرایا سا دونوں کے سامنے جا کھڑا ہوا۔
چلو، کام سے لگ جاؤ، بغیر تاخیر کیے ۔
اس نے حکم دیا ۔ مجھے عجیب سا لگا، تاہم جھٹ پٹ آگے بڑھ کر میں نے کام سنبھال لیا۔ سر پر تیز سورج تھا۔ دھرتی جل رہی تھی۔ میں مستقل کام کر رہا تھا۔ مگر ۔۔۔  وہ مزدور کہاں تھے ۔۔۔  نہیں ۔۔۔  وہ نہیں تھے ۔۔۔  مگر ابھی تو وہ یہیں تھے ۔۔۔  یہیں میرا تمسخر اڑا رہے تھے ۔ مگر اب وہ نہیں تھے ۔۔۔  کہیں نہیں تھے ۔۔۔  یا میں انہیں نہیں دیکھ پا رہا تھا۔ یا وہ مجھے نہیں دیکھ پا رہے تھے ۔
***
اس دن میں لوٹتے ہوئے کافی تھک چکا تھا۔ جیسا ماں نے بھی دیکھا۔ میرے ہاتھوں اور پاؤں میں چھالے پڑ گئے تھے ۔ میں ماں کے گھٹنوں کے پاس بیٹھ گیا۔ میں اپنے چہرے پر تمام فخریہ جذبات سمیٹے میرے ہاتھ سہلا رہی تھی۔
’’ اذیت۔۔۔  آہ‘ اپنے ہونے کے لئے یہ اذیّت بھی کتنی ضروری شے ہے ۔۔۔  وہ مسکرائی ۔ تم نے ثابت کر دیا ہے ۔۔۔  تم برداشت کر سکتے ہو، اس لئے کہ تم ہو۔۔۔  ‘‘
ماں کی باتیں میرے لئے تکلیف دہ تھیں ۔ ماں نے پھر مجھ سے میرے مزدور ساتھیوں کے بارے میں پوچھا۔
’’ نہیں وہ نہیں تھے ، میں نے اپنا تاثر بیان کیا۔ جبکہ وہ وہیں تھے ۔ میرے قریب۔۔۔  اور کام کر رہے تھے ۔۔۔  مگر وہ مجھے دکھائی نہیں دیئے ‘‘
’’ آہ۔ ماں کو افسوس ہوا___ اذیت‘ سب کتنی اذیت سہہ رہے ہیں ۔ تو تمہیں وہ دکھائی نہیں دیئے ؟‘‘
’’ نہیں ۔وہ تھے ہی نہیں ۔‘‘
ماں نے مجھے دلاسا دیا۔ میرا سر سہلایا۔ پھر پیار سے بولی___ وہ تھے بیٹے ۔ ایسے ہی، جیسے کہ تم ہو۔۔۔  ہاں ‘ وہ ہیں اور تمہیں یہ بات برابر ان لوگوں کو بتانی چاہئے کہ وہ تھے ، وہ ہیں ۔۔۔  اور وہ ہمیشہ سے موجود ہیں ۔۔۔ ‘‘
ماں نے اس بار اپنا چہرہ چھپا لیا۔ ممکن ہے ایسا کرتے ہوئے وہ بابا کو تلاش کر رہی ہو، جو اب نہیں تھا۔ مگر جس کے ہونے کا احساس ماں کے اندر زندہ تھا۔
***



حیران مت ہو سنگی مترا

باہر نکلتے ہی سنگی مترا کو ابھتوش کی بات یاد آنے لگی۔سب کچھ نہ بدلے تب بھی کیا فرق پڑتا ہے ؟
ہاں کیا فرق پڑتا ہے ۔۔۔ 
سنگی مترا جیسے اپنے آپ سے بد بدائی۔ دیکھا نا، بھول گئی کہ وہ کس لئے باہر نکلی تھی؟ کس کام سے ؟ یہ غلط بات ہے ۔ ذرا دیر میں سب بھول جاتی ہے ۔حافظہ کمزور ہونے لگا ہے ۔ کتنی بار وہ جسدیو سے کہہ چکی ہے گڑے مردے بھی کہیں ایسے نہیں سڑتے جیسے وہ۔۔۔  بس یہی آ کر نال گڑا گئی۔۔۔  سڑنے کے لئے ۔ سنتے ہیں زمین میں گاڑے جانے والے مردوں کی ہڈیاں بھی گھومتی رہتی ہیں ۔۔۔  جغرافیہ میں کہیں بچپن میں پڑھا تھا۔ زمین گھومتی ہے ، مگر اس کی تو نال گڑا گئی۔
***
کھڑ۔۔۔ کھڑ۔۔۔ کھڑ۔۔۔ کھڑ۔۔۔ 
پتلی سی سنکری گلی۔ ذرا سی نگاہ دائیں طرف چلی گئی کہ مشکل۔۔۔  ماڈرن ٹیلر۔۔۔  ناک سے بار بار پھسل جانے والے چشمے کو برابر کرتا کھوسٹ قدوس غور سے اس کی طرف دیکھتا ہے ۔۔۔  ’’بائی، تم برابر والی گلی میں رہتا کیا؟‘‘
’’ہاں ۔۔۔ ‘‘
’’تم اچھا لوگ بائی۔ اکھا بمبئی میں اچھا لوگ ملتا کہاں بائی۔۔۔ ؟
کھڑکھڑ۔۔۔  کپڑوں پر سرسراتی قینچیاں گھماتا کھوسٹ قدوس جب آگے کے ٹوٹے ہوئے پورے بارہ دانتوں کے ساتھ مسکراتا تو اس کے تن بدن میں جیسے آگ دوڑ جاتی۔ یہ کہاں آخر پھنس گئی ہو تم سنگی مترا۔ یہ تمہارا کلکتہ نہیں ہے ، بمبئی ہے بمبئی۔۔۔ 
رحمت کباڑیا کے دیدے بھی اسے دیکھ کر یوں پھسل جاتے ہیں ۔ جیسے وہ سنگی مترا نہیں ، گوشت کی تازہ ذائقہ دار بوٹی ہو۔ ہر وقت اپنے کباڑ میں سردیئے ترازو اور ’’باٹ کھڑوں ‘‘ کے بیچ اپنی گنجی کھوپڑی کی نمائش کرتا۔۔۔   کلکتہ کی سڑکوں پر ایک بار اس نے ایک پھل فروش کو رام پھل بیچتے ہوئے دیکھا تھا۔ پتہ نہیں کیوں رحمت کباڑیے کو دیکھ کر اسے وہ پھل فروش یاد آ جاتا۔۔۔ 
مگر وہ باہر کیوں نکلی تھی۔۔۔ ؟
کھوسٹ قدوس نے پھر اپنی ’’اٹھائیسی‘‘ دکھائی۔
’’کہاں جاتا بائی۔ پن کو بول۔‘‘
رحمت کباڑیے کا گنج چمک اٹھا۔ ترازو دھم سے زمین پر رکھتے ہی پاؤ پاؤ بھر کے دو پلڑے زمین پر لڑھکتے چلے گئے ۔
’’کچھ کہا کیا بائی؟‘‘
سنگی مترا نے منہ بنایا۔اندر تک ایک آگ بھر گئی۔ پیر پٹکتی وہ آگے بڑھ گئی____ دیر  تک رحمت کباڑیا اور کھوسٹ قدوس کے قہقہے اس کا پیچھا کرتے رہے ۔
***
جسدیو نے اسے طنز سے دیکھا تھا۔
’’سنگی مترا، تمہاری ساری ترقی پسندی ایسے میں کہاں کھو جاتی ہے ؟‘‘
پھر جلے پر نمک چھڑکتے ہوئے ایک ساتھ کتنے ہی طنزیہ قہقہے وہ اس کے مہ پر اچھال دیتا۔
’’شادی تو تم نے اپنی پسند سے کی۔۔۔  کیوں پھر بمبئی آنے میں تمہیں اعتراض کیوں ہوتا۔۔۔  ہوا بھی نہیں ۔۔۔ مہانگر کا اپنا ہی گلیمر تھا۔ ہاں سوچا ہو گا۔۔۔  ویسا مکان ہو گا جیسا بمبیا فلموں میں دکھائی دیتا ہے ۔۔۔  آدمی چاہے معمولی ہو، سوروپلی کماتا ہو یا ہزار۔۔۔  بمبیا فلموں کے مکان تو محل لگتے ہیں ۔‘‘
سنگی مترا کیا یہ سچ ہے ۔۔۔  وہ چپ تھی۔۔۔  جسدیو کے ہنستے چہرے کو تک رہی تھی جسدیو نے اسے اپنے پاس کھینچا۔
’’کیوں نسگی؟ تم نے ایسے ہی کسی مکان کا تصور کیا تھا نا؟ اور نوکری کا خواب ٹوٹ گئے کیا؟ کیا لگتا ہے تمہیں ؟‘‘
سنگی مترا یک دم سے سنجیدہ بن گئی۔ ’’آج کی سنگی کیسی دکھائی دیتی ہے تمہیں ؟ بار بار تم سے جرح کرنے والی؟ سوال کرنے والی؟ یہاں سے پیدا ہونے والے ڈھیر سارے سوالوں کو تمہاری آنکھوں میں دیکھنے والی؟‘‘
سنگی نے سر اونچا کیا۔۔۔  ’’حافظہ کمزور ہے تمہارا جسدیو یا تو سب بھول جاتے ہو یا کہیں دل میں اپنے آج پر تھوڑا سا افسوس ہوتا ہے ۔۔۔ ‘‘
’’کیوں ؟‘‘ جسدیو چونکا۔
سنگی مترا ہنس دی۔ ’’بس ایسے ہی۔ ورنہ تم اپنی سنگی سے یہ تو نہیں پوچھتے ۔ ایسے پوچھتے ہو جیسے اسے جانتے ہی نہیں ۔‘‘
جسدیو ہنس دیا۔لیکن پھر سنجیدہ بن گیا۔۔۔  ’’اکلوتے ‘‘ کمرے کے بکھراؤ پر ایک نظر ڈالی۔صفائی تھی۔ لیکن کباڑ اپنی جگہ تھا۔چیزیں تھوڑی سی ہوں ۔ مگر کمرہ ایک ہو تو بکھرا بکھرا سا لگتا ہے ۔ سنگی کو اپنے گھر کا سجا ہوا بیڈروم ڈرائنگ روم یاد آ جاتا۔ چمچماتے فرش کو جب بھی چاہو۔ ’’انگلی‘‘ لگا کر دیکھ لو۔ ایک ذرا گرد کا نام و نشان نہیں ۔
’’پھر بھی سنگی! تھوڑا سا افسوس تو ہوتا ہو گا؟‘‘
جسدیو نے پینٹ شرٹ دیوار پر گڑی کھونٹی سے لٹکا دی۔ اس نے نظر اٹھائی تو جسدیو ہنس دیا۔
’’یقین نہیں آتا تم وہی ہو اپنے بمل مترا کی لڑکی سنگی مترا۔‘‘
***
کھونٹی سے ٹنگے شوہر کے ، شکن آلود قسم کے کپڑوں کو دیکھ کر بھی کچھ ٹوٹتا نہیں کیا تمہارے اندر؟ ایک ہی کمرے میں گوہ سے موت تک کے سارے سامان۔۔۔  یہ کھولی بھی تو مشکل سے ملی ہے سنگی مترا۔
اس نے ایک بے مطلب سا قہقہہ اچھالا۔ یہاں سب کو لال اور ہری جھنڈیاں کھنچ لاتی ہیں سنگی۔ سپنوں کی لال اور ہری جھنڈیاں ۔۔۔  لکھتا تھا نا؟ سوچتا تھا چانس تو بمبئی میں ہے ۔ چھلانگ لگا دو اور سبھاش گھئی کو پکڑ لو۔۔۔  ایک ہٹ کہانی کا آئیڈیا سنا دو۔ اپنی بنگالی فلموں کا اتنا ڈیمانڈ نہیں ہوتا نا۔۔۔  بمبئی کی بات ہی اور ہے ۔ ایک دم سے ایک ہی بار میں سپر ہٹ۔۔۔  نئیں ۔۔۔ ؟ بمبئی کے کتنے ہی ہیرو سپر اسٹار بننے سے پہلے ان ہی کھولیوں میں رہا کرتے تھے سنگی۔ این چندرا سے جیکی شیروف تک اور یہاں آ کر بارہ سو روپلی کی چکی پیس رہا ہوں ۔
***
اس نے نظریں جھکا لیں اور جیسے سنگی مترا کے بدن کو نظر کے ہر زاویے سے تول لیا۔ خوبصورت پُر کشش جسم، جسم پر معمولی نوعیت کی ساڑی۔ سانولا چہرہ۔ گہری اور اندر تک اتر جانے والی آنکھیں ۔ بکھرے ہوئے بال۔ غضب کی سادگی۔
***
’’دکھ ہوتا ہے ۔‘‘
سپنوں کی پتھریلی سڑک پر چلتے ہوئے تیرے ساتھ کیا کیا سوچا تھا۔
اور کیسے کیسے تصورات کے مکان آباد کئے تھے ۔ ایسے ہوتا۔۔۔  کاش ایسا ہوتا! 
اور ہر ایسا ہوتا کہ بعد ایسا ہوتا کا ایک لمبا سلسلہ۔۔۔  وہ قریب کھسک آئی۔ چہروں کے درمیان ہونٹ چھو لینے بھر کا فاصلہ رہا۔ آنکھیں آنکھوں کے پاس لہرائیں ۔‘‘
سنگی مترا ہولے سے مسکرا دی۔۔۔  ’’سنو! تم وہی جسدیو ہونا؟‘‘
وہ شرارت سے ہنسی۔۔۔  یاد ہے تین چار ملاقاتوں کے بعد تم نے کیا کہا تھا؟ تم اتنی سجی ہوئی کیوں رہتی ہو سنگی مترا؟ سچ تو یہ ہے کہ سجنا مجھے کبھی پسند نہیں تھا۔ صرف تمہارے لئے ، تمہاری آنکھوں میں بسنے کے لئے ۔۔۔  بندی بھی لگا لی تھی اور۔۔۔  یاد ہے تم نے کیا کہا تھا۔۔۔  مجھے تو سب کچھ بکھرا بکھرا پسند ہے ۔ بکھری چیزیں ، کمرہ کتابیں اور بکھری بکھری سی عورت۔۔۔  یاد ہے ؟۔۔۔  دھت۔ دوسرے دن ہی میں ہمیشہ والی سادگی میں تمہارے سامنے تھی۔ تم ہنسے تھے ۔ بس ایسے ہی رہنا سنگی ہمیشہ۔۔۔ ‘‘
سنگی چپ ہو گئی۔
جسدیو نے پوچھا۔ ’’یہ گزرا ہوا کیوں یاد آیا تمہیں ؟‘‘
’’تم نے سپنوں کی پتھریلی سڑک کی بات کی نا اور دکھ کے کنکر چنے ، اس لئے ۔‘‘
سنگی ایک بار پھر قہقہہ بار تھی۔ ’’سنو! ایک بات پوچھوں ؟‘‘
’’پوچھو۔۔۔ ‘‘
’’اپنے آپ کو ترقی پسند کہتے ہونا، تم لوگ؟‘‘
’’کہتا ہوں کیا مطلب۔۔۔ ؟ جسدیو بگڑا ’’یہ تو آئیڈیولوجی کی بات ہے ۔‘‘
’’بکواس۔۔۔  سب ڈھونگ ہیں تمہارے ۔ کھانا نہیں بناؤں گی آج۔ بھوکے رہنا۔‘‘
جسدیو نے اس کی چوٹی کھینچی ____’’سنگی کی بچی۔ کھانے کی بات چھوڑ۔ یہ آئیڈیا لوجی پر چوٹ کیوں کی؟‘‘
’’آں پہلے چوٹی چھوڑو۔۔۔ ‘‘ درد کی ہلکی سی شکن اس کے چہرے پر ابھری۔ سنگی اٹھ کھڑی ہوئی۔ کھانا نہیں بنا تو الٹا نقصان اسی کا ہے ۔۔۔  ’’چلو۔۔۔  چلتی ہوں کھانا بنانے ۔‘‘
اس نے آگے بڑھنا چاہا تو جسدیو غصّے میں آگے تن گیا۔
’’سنگی کی بچی۔‘‘
’’پی۔ پریکٹیکل یہ ہر وقت کا جھگڑا اچھا نہیں لگتا۔‘‘
سنگی نے ننگے پاؤں سے زمین کھجائی____ جو کل تھا، جو کل کی باتیں تھیں ۔ روزی، روٹی اور پریشانیوں کو آج سے جوڑتے ہوئے جب تم اس کل پر انگلی اٹھاتے ہو تو بہت چھوٹے لگتے ہو۔۔۔  اپنے قد سے بہت کم۔۔۔  جانے دونا۔۔۔  بہت کام پڑے ہیں ۔‘‘
’’نہیں ۔۔۔ ‘‘
بُرا نہیں مانو گے نا۔۔۔ ؟
’’نہیں ۔‘‘
’’لفظوں میں اور حقیقت میں فرق ہوتا ہ جسدیو۔۔۔  تم اور تمہارے دوست کبھی کبھی سب مجھے دوغلے لگتے ہو۔‘‘
جسدیو ن حیرت سے دیکھا۔ مگر تب تک سنگی باتھ روم کا دروازہ بند کر چکی تھی۔
***
بارہ سو روپلی سے پہلے کلکتہ کی سڑکیں ناپتے ہوئے کبھی سوچا بھی نہیں تھا کہ آنے والے دنوں میں کبھی حقیقت کے اس پل صراط سے بھی گزرنا پڑ سکتا ہے ۔۔۔  نازک سی عمر۔۔۔  احساس اور جذبات کے نرم نرم روئی کے گالے ۔۔۔  اور شعر و شاعری، جو جنم سے ورثے میں ملی تھی____ جو آنکھ کھلتے ہی اس نے بنگالی تہذیب میں گھلا ملا پایا تھا۔ نازک سی عمر اور کالج کا زمانہ۔۔۔  کلکتہ کی مصروف تین سڑکیں ۔۔۔  ٹرام اور گاڑیوں کے شور۔۔۔  غریبی اور بے روزگاری کے قدم قد پر کچلے ہوئے جسم اور۔۔۔  کلکتہ۔۔۔  رکشے میں جتا آدمی۔۔۔  بھیڑ میں پھنسا آدمی۔۔۔  اور ننگا ساکلکتہ۔۔۔  بے حال سا کلکتہ۔۔۔  جینس کا پینٹ، کھا دی کا کرتا اور کندھے سے جھولا لٹکائے ۔ تب سارا سارا دن وہ کلکتہ کی سڑکیں ناپ رہا ہوتا۔ تب اس نے پہلی کویتا(نظم) لکھی تھی۔۔۔  رکشے میں جتا ہوا بہاری۔۔۔  پھر اس نے ہوڑہ کے جوٹ ملس میں کام کرنے والے ایک بوڑھے مزدور سے متاثر ہو کر دوسری کویتا لکھی۔ یہ کویتا بھی بہت مقبول رہی۔۔۔  پھر سنگی ملی تھی۔ سنگی مترا۔۔۔  تب درد کو نیا نیا پالنے کا شوق ہوا تھا۔۔۔  گلیمر____ سامنے تمہاری پسند کی ایک خوبصورت لڑکی بیٹھی ہو۔ لڑکی پڑھی لکھی ہو۔۔۔  ذرا اس درد کو اچھی طرح الفاظ میں اتار کر تو دیکھو۔ آنکھیں بند کر کے ۔۔۔  مسکرا کر۔۔۔  خوبصورت معنی خیز الفاظ میں اتار کر۔۔۔  وہ بہاری رکشے والا۔۔۔  جوٹ ملس کا وہ بوڑھا مزدور۔۔۔  سنگی مترا۔۔۔  مجسم مورت بنی اس کے لفظوں کے سحر میں کھوئی تھی۔
’’آؤ سنگی۔‘‘
اس نے شام کے ڈھلتے سایوں میں اپنے سایوں  کا عکس دیکھ لیا۔ آؤ سنگی چلتے ہیں ۔ اصل کلکتہ تو یہاں بت ہے ۔ جوٹ ملس کے اس مزدور میں ۔آدمی کو ڈھونے والے اس بہاری مزدور میں ۔۔۔  سردی ہو، برسات ہو یا گرمی۔راتوں کو فٹ پاتھ آباد کئے لاکھوں بے گھر غریبوں میں ، جنہیں کلکتہ واسی کہلانے کا بھی کوئی حق نہیں ۔‘‘
سنگی جیسے حیرت زدہ تھی۔ اس نے غور سے جسدیو کو دیکھا۔ ایسے کہ میوزیم سے اٹھ کے جیسے کوئی شاہکار اس کے سامنے آگیا ہو، یا پھر اس نئے زمانے میں اس نے کسی شخص میں اربندو گھوش یا  ٹیگور کو دیکھ لیا ہو۔
’’تم۔۔۔  جسدیو تم؟‘‘
’’سنگی۔۔۔  میرا ہاتھ تھام لو۔‘‘
***
شہر کی پرچھائیوں میں سمٹتے ہوئے اسے کتنی ہی بار محسوس ہوا۔ سنگی نے چند لمحوں میں جیسے اسے ہزاروں لاکھوں بار دیکھنے اور پڑھنے کی کوشش کی ہو۔۔۔ 
خوابوں کے ہزاروں دروازے تھے اور خوشبوؤں میں ڈوبا ہر دروازہ بمبئی کی طرف کھلتا تھا۔
اس نے سنگی کی طرف دیکھا۔۔۔  ’’میری کویتا کی ایک ٹانگ ٹوٹ گئی ہے سنگی۔‘‘
سنگی مسکرائی۔۔۔  وہ کیسے ؟‘‘
’’کل صرف آوارہ سڑکیں تھیں اور ملک کی غریبی۔۔۔  اب روزگار ہے اور میری اپنا کیرئیر ’’جسدیو ہنسا۔ ایک بات کہوں ۔۔۔  آدمی ڈھونے والے اس بہاری مزدور کا چہرہ بھی کچھ دھندلا سا پڑ گیا ہے اور جوٹ ملس والا بوڑھا اچانک کہیں غائب ہو گیا۔۔۔  ایسا کیوں ہو رہا ہے سنگی؟‘‘
سنگی مترا ہنسی نہیں ۔ اس نے غور سے جسدیو کو دیکھا۔۔۔  بے جان بت کی طرح اس کے سینے پر بچھ گئی۔ آنکھوں میں آنکھیں ڈال دیں ۔ ’’ایک آنکھ میں کتنی آنکھیں ہوتی ہیں جسدیو۔ ایک چہرے میں کتنے چہرے ؟‘‘
’’سنگی!‘‘
’’خواب تو ب پہلی سیڑھی دیکھنے تک سہانا رہتا ہے جسدیو۔سیڑھی دیکھ لی اور پہلی سیڑھی پر چڑھنے کی نوبت آ گئی تو۔۔۔ پچھلا سب باسی  اور کوڑا لگنے لگتا ہے ایسا ہوتا ہے نا۔۔۔ !
***
بمبئی۔۔۔ 
کھولی کے دروازے تک جو گندھ پھیلی تھی ہمت اور حوصلے کے بیچ وہ گندھ اسے کہیں سے بری نہیں لگی تھی۔ ہاں برے لگے تھے توآس پاس کے لوگ۔۔۔  وہ بوڑھا قدوس اور وہ رحمت کباڑیا۔۔۔  ’’کہاں سے آنا ہوا بائی۔۔۔ کلکتہ۔۔۔ 
’’تمہارے ہسبنڈ کیا کرتا بائی۔۔۔  پھلم میں گانا لکھنے کو مانگتا۔۔۔  آئیں ۔‘‘
آئے دن کے ان تذکروں سے اندر ہی اندر زخمی ہوا تھا جسدیو۔۔۔  وہ جیسے تسلی کے لئے لفظ جوڑتا۔۔۔ 
بس کچھ دن کچھ ہی دنوں کی بات ہے سنگی۔۔۔ 
اسے لے دے کر بس یہی غم کھائے جاتا۔۔۔  ایک کمرے کی کھولی، بکھرا ہوا سامان۔آس پاس کے گندے لوگ۔۔۔ 
’’سنگی! تمہاری کہیں اور شادی ہوتی تو؟۔۔۔ ‘‘
وہ مسکرا کر کہتی۔۔۔  ’’جسدیو! ہم نے لومیرج کی ہے ۔ یہ کیوں بھول جاتے ہو۔ تم سنگھرش کرو۔ سنگھرش کرنے میں شرم کیسی؟‘‘
اس دن پہلی بار وہ ابھتوش سے ملی تھی۔ تذکرے تو جسدیو سے کافی سن چکی تھی۔ لیکن ملی تھی پہلی بار۔۔۔  اور پہلی ہی بار میں ابھتوش نے یہ احساس نہیں ہونے دیا تھا کہ وہ اجنبی ہیں ۔
’’کیوں بھابی۔ بمبئی پسند آیا۔۔۔ ‘‘
ابھتوش ہنستا تھا۔ کچھ عجیب تو نہیں لگا____ زندگی میں ہر طرح کے تجربے تو ہونے ہی چاہئیں ۔ ان تجربوں سے گزر کر ہی انسان ہونے کا درد جاگتا ہے ۔ پہلی بار جب بمبئی آیا تھا تو میرا ایک دوست یہاں ایک چال میں رہتا تھا۔۔۔  مجھے بھی جگہ مل گئی کیوں ؟ جسدیو تو پھر بھی مجھ سے بہتر تھا۔
***
پہلی بار میں ہی ابھتوش کا گہرا رنگ اس پر چڑھا تھا۔
ابھتوش روانی میں بول رہا تھا۔ ’’چال میں کیسے کیسے رنگ تھے اور کیسی کیسی دنیا آباد تھی۔ رشتوں کی نازک ڈال کے بیچ شرم و حیا کے زیور نہ تھے ۔ وہاں ایک دوست بنا تھا رگھو۔ پانچ روپے کا ٹھرا پلا دو، پھراس کا ٹیپ آن۔۔۔  کہتا تھا  بہو کی ننگی ننگی ٹانگیں دیکھے باپ۔ بہو بیٹے کا ملن بھی دیکھے ایسا اپنا چال۔ رہو وہیں ، موتو وہیں ۔۔۔  کھاؤ وہیں ۔ وہی سنڈاس جیسا کمرہ اور دس دس افراد یہی اپنا چال۔
سنگی مترا سناٹے میں تھی۔
’’پہلی بار۔۔۔  اپنے درست ہاتھ پیر دیکھ کر لگا تھا۔ بھابی، ہم کتنے خوش قسمت ہیں ۔ یہاں تو جینے کو جانور بننا پڑتا ہے ۔ڈرین پائپ میں لیٹنے کا بھی ٹیکس لگتا ہے ۔۔۔ 
***
ابھتوش چلا گیا۔۔۔  سنگی اس پوری رات حیران و پریشان رہی۔ وہی بکھرا سا کمرہ۔لیکن اس دن ابھتوش کے جانے کے بعد اس نے اطمینان کی ٹھنڈی سانس بھری۔ خوب خوب پیار کیا جسدیوکو۔
’’ایسی کیا بات ہے ، جسدیو حیران تھا۔ پھر وہ بتانے لگا: سیریلس بھی لکھنے کے آفر ملنے لگے ہیں ۔ کوکیز، ٹیلی فلم، مارننگ، آفٹرنون ٹرانسمیشن کے لئے ۔۔۔  وہ ہنسا۔۔۔  یہاں رائٹر تو بہت ہیں ، اسکرپٹ رائٹر کم ہیں ۔‘‘
جسدیو نے سنگی کی آنکھوں میں جھانکا۔
سنگی جیسے خود سے بولی۔ ’’دھیرے دھیرے مجھے اس کمرے کی سیلن اور بدبو سے پیار ہوتا جا رہا ہے ۔‘‘
***
اس دن شاپنگ کے لئے ابھتوش کے ساتھ وہ دو قدم چلی تھی۔کھوسٹ قدوس اور رحمت کباڑیے نے دونوں کو دیدے نکال کر دیکھا۔۔۔ 
بائی۔۔۔ 
آواز جیسے جلتے سیسے کی طرح اس کے کان میں اتری____
ابھتوش نے پلٹ کر اس کے چہرے کی شکن دیکھ لی تھی____
’’ان نفرت رنگوں کو وہیں چھوڑ دیا کرو بھابھی۔‘‘
اس روز وہ سارا دن غصّے میں رہی۔ کھولی اور آس پاس والوں پر غصہ آتا رہا۔ جسدیو خوب ہنسا تھا۔لیکن وہ جانتی تھی کہ یہ ہنسی کتنی مصنوعی تھی۔
جسدیو نے اس کا مذاق اڑایا۔
’’سنگی مترا، یہ تمہاری پرواز کہاں کھوتی جا رہی ہے ۔‘‘
لیکن اس بار چوکنی نہیں سنگی مترا۔ طنز سے مسکرائی۔ ’’بچپن میں ایک کہانی پڑھی تھی جسدیو۔ شہزادی راستہ بھول جاتی ہے ۔ راستہ بھول کر وہ غلطی پر غلطی کرتی جاتی ہے ۔ تم جسدیو۔۔۔  تو جیسے لوگوں کے پاس کوئی آئیڈیالوجی تھی بھی کیا؟ یا سب روماٹیسیزم۔۔۔  کوری رومانٹیسیزم۔۔۔ 
وہ ہنسی۔۔۔ پہلے تم یا تمہارا درد نہیں ، کتابیں بولتی تھیں ____ اس لئے کہ بیکار تھے تم۔ اور ٹھوسنے کے لئے ایک گھر تھا تمہارے پاس۔ جیب خرچ کا بار اٹھانے ک لئے بابو جی تھے ۔ اب اپنے لئے تم خود ہو جسدیو۔ تو تمہارا درد وہیں رہ گیا ہے ۔ جوٹ ملس کے اس بوڑھے کے پاس یا رکشہ ڈھونے والے اس بہاری مزدور کے پاس۔‘‘
جسدیو نے بات بدلی۔ ’’ڈیڑھ سال میں کتنا بڑا فرق آگیا۔ اب تم لڑنے بھی لگی ہو۔۔۔ ‘‘
***
سنگھرش کے پاؤں اوبڑ کھابڑ زمینوں پر بڑھتے رہتے تھے ۔ جسدیو کو دھیرے دھیرے کام ملنے لگا تھا۔ اس بیچ صرف ایک بات ہوئی۔ دو ماہ کے لئے وہ اپنے گھر گئی تو اماں نے سر جو کو ساتھ کر دیا۔۔۔  جو وہاں اماں کا سارا کام دیکھتی تھی۔اماں کا ہاتھ پیر سب کچھ تھی۔ لیکن وہ۔۔۔  اماں کی پہلی لڑکی تھی نا۔۔۔  اماں کی دلاری۔۔۔  اور اماں نے اس کے پیٹ میں دھیرے دھیرے چھوٹے چھوٹے پاؤں نکالتے بچے کا لمس محسوس کر لیا تھا۔۔۔ 
’’حماقت مت کر سنگی۔۔۔  یہ آرام کا سمے ہے ۔ جسدیو کو بھی سمجھا دینا۔‘‘
’’نہیں اماں ۔۔۔ ؟‘‘
اماں نے بات کاٹ دی۔۔۔  ’’جانتی ہوں سب۔۔۔  ایک کھولی ہے تمہارے پاس۔ ایک جن بڑھ جائے تو کوئی فرق نہیں پڑے گا۔‘‘
سرجو۔۔۔ 
عجیب سا لگتا ہے نا؟ پیٹ کا بچہ جب دھیرے دھیرے اندر پاؤں پسارتا ہے تو؟ عجیب سی گدگدی مچتی ہے پورے وجود میں ۔۔۔  جسدیو۔۔۔  وہ گنگناتے ہوئے ذرا پاس سمٹ آئی۔۔۔   دیکھ نا، ہلتا ہے یہ۔۔۔  گھومتا ہے ۔۔۔  ناچتا ہے ۔۔۔  پورے پیٹ میں ۔۔۔  دھت۔۔۔  اسے خود ہی شرم آ گئی۔
سرجو کہاں ہے ۔۔۔  بالکنی میں ۔۔۔  کمرے اور کچن کے بیچ نکلتی تھوڑی سی جگہ۔۔۔  اس دن رات کے وقت اچانک سامنے نکل کر کھڑی ہو گئی تھی سرجو۔۔۔ 
’’میم سائب، بائی رے برشٹی پورچھے بھیترو شوبو؟‘‘ (میم صاحب، باہر ٹپ ٹپ ہو رہی ہے ____ اندر سو جاؤں)
سنگی جلدی سے بولی۔ ’’سوجاؤ۔۔۔ ‘‘
سرجو کو حیرت تھی۔ ’’میم سائب۔ یہ کیسی جگہ تم آگیا۔ یہاں سب بائی بولتا۔ 
اس نے ڈانٹا۔۔۔  ’’اپنے کام سے کام رکھو سر جو۔۔۔ ‘‘
ابھتوش نے بھی سرجو کا سواگت کیا۔ ’’تم نے تو کھولی کو محل بنا دیا بھابی۔ چلو اچھا ہے ۔ جب تک تین نہیں ہو جاتے ، باتیں کرنے کے لئے کوئی تو ہو گا تمہارے پاس۔‘‘
’’نامیں نے بمبئی میں نہیں رہنا زندگی بھر۔۔۔  ’’سنگی مترا نے منہ بنایا۔۔۔  ابھیتوش! یہاں تو صرف گدھ ہی گدھ نظر آتے ہیں مجھے ۔‘‘
ابھتوش نے سرجو کی طرف دیکھا، جو دھیان سے ٹکٹکی لگائے اس طرف دیکھ رہی تھی۔ اس کا لہجہ یکایک بہت سنجیدہ ہو گیا۔ ’’گدھ نہیں بھابی۔ یہاں وہ جانور بستے ہیں جو اپنے طور پر اپنی زندگی گزارنے کا حق نہیں رکھتے ۔ پیسوں سے اپنی خوشی بھی نہیں خرید سکتے ۔۔۔  صرف تھکن۔۔۔  وہی بیچتے ہیں ، اوڑھتے ہیں ۔۔۔  خریدتے ہیں پیتے ہیں ۔۔۔ ‘‘
’’میں نے انہیں گدھ کہا ہے ۔۔۔ ‘‘ سنگی نے زور دیا۔
وہی تو کہہ رہا ہوں ۔۔۔  تم جنہیں دیکھتی ہو اور جیسا سمجھتی ہو، ویسا نہیں ہے ۔ یہ آنکھیں خوشی ڈھونڈتی پھرتی ہیں بھابی۔ یہ خوشی کسی بھی ہنستے چہرے میں مل سکتی ہے ۔ 
سنگی مترا نے قہقہہ لگایا۔۔۔  ’’بشرطیکہ چہرہ لڑکی کا ہو۔‘‘
سرجو سبزی لے کر کچن میں چلی گئی۔
سنگی نے کچن کی طرف جاتی ہوئی ابھیتوش کی نظروں کا جائزہ لیا، جو اسی سنجیدگی بھرے لہجے میں کہہ رہا تھا۔ ’’لیکن اس کے باوجود بھابی تم اسے بھوک نہیں کہہ سکتیں ۔‘‘
’’بنو مت‘‘ سنگی نے منہ بنا لیا۔۔۔  ’’کان ایسے پکڑو چاہے ویسے ۔۔۔  بھوک تو بھوک ہی ہوتی ہے ۔ اپنی بیوی کے ہوتے دوسرے کی بیوی کی طرف جب گدھ جیسی نظر اٹھتی ہے نا۔۔۔ ‘‘
ابھیتوش ہنسا۔۔۔  ’’تم کیوں چاہتی ہو بھابی کہ سب کچھ بدل جائے ۔ سب نہ بدلے تب بھی کیا فرق پڑتا ہے ۔‘‘
***
پتہ نہیں کیوں اسے محسوس ہوا جیسے سرجو سبزی کاٹنے کا بہانہ لے کر ایک ٹک ابھیتوش کو دیکھتی رہی ہو اور ابھیتوش بھی باتوں کے درمیان سرجو سے باتیں کرنے کا جواز ڈھونڈتا رہا ہو۔۔۔  ’’کیوں سرجو۔۔۔  آج چپ کیوں ہو؟ طبیعت خراب ہے کیا؟ آج کیا بنا رہی ہو۔۔۔  چائے نہیں پلاؤ گی۔۔۔ ؟
ابھیتوش چلا گیا تو سنگی مترا نے سوچا۔ ایسا کیوں ہے ؟ اس نے ایسا کیوں محسوس کیا؟ کہیں کوئی طلب تھی کیا؟ 
نا۔۔۔ ؟ پھر۔۔۔  سرجو مستقل ابھیتوش سے سٹ کر بیٹھی رہی تھی۔ کہیں کوئی برسوں سے ٹھنڈی پڑی آگ تھی کیا جو ذرا سا بھڑکی تھی۔
***
اس دن تیز تیز بارش ہو رہی تھی۔ بالکنی سے ہو کر پانی کے چھینٹ اندر کمرے تک آ گئے تھے ۔ آج صبح سے ہی سر جو کچھ زیادہ تیز آواز میں بول رہی تھی۔ بات بات پر سلگ اٹھتی تھی۔ غصہ ہو جاتی۔ ’’بنیا کے یہاں میں نہیں جاؤں گی میم سائب۔۔۔ ‘‘ دو دنوں سے پانی بھی نہیں آ رہا تھا۔ نیچے ہینڈ پمپ تھا۔ جسدیو تو رات میں آتا تھا۔ سرجو نے ہاتھ پاؤں پھیلا دیئے ____ کھانا کیسے بنے گا۔ ’’میں نہیں لاؤں گی پانی۔۔۔  اتنی اتنی سیڑھیاں ط کر کے نیچے جانا پڑتا ہے ۔‘‘
’’سرجو۔۔۔ ‘‘
اس نے سرجو کا جائزہ لیا۔ ساڑی کا آنچل ڈھلک گیا تھا۔ اس کا دودھیا پیٹ اب نظروں کے سامنے تھا۔ سنگی نے غور سے دیکھا، چولی کے بٹن تک ٹھیک سے نہیں لگے تھے ۔ سرجو کے بدن سے آگ کی جھاس اٹھتی ہوئی محسوس ہوئی اسے ، گرم گرم بھاپ۔
’’اے بھابے کی دیکھچن‘‘(ایسے کیا دیکھتی ہومیم سائب) سر جو فوراً پلٹی ایک بار اس نے ڈانٹا بھی۔ ’’تیز تیز آواز میں کیوں بولتی ہو سرجو۔ سیدھے منہ کیوں نہیں بولتی۔‘‘
جسدیو آیا تو اس نے پوچھا۔ ’’یہ کیا ہو رہا ہے جسدیو۔ ایسا کیوں ہے ؟‘‘
جسدیو کچھ زیادہ ہی تھک گیا تھا۔ ’’تم تھکی تھکی سی لگ رہی ہو سنگی۔ سو جاؤ۔‘‘
’’میں تک گئی ہوں ۔‘‘ سنگی نے جسدیو کے کھردرے ہاتھوں کو تھاما۔۔۔  سب کچھ بدل رہا ہے جسدیو۔ اس گھر کا ماحول۔۔۔  اور بھی بہت کچھ۔۔۔  پتہ نہیں یہ صرف میں محسوس کر رہی ہوں یا تم بھی۔ اور بدلا ہے صرف۔۔۔ ‘‘
جسدیونے انگڑائی لی۔۔۔  سر جو کے آنے سے ۔‘‘
وہ ایک دم سے چوکنی۔ ابھیتوش تو کہتا ہے کچھ نہ بدلے تب بھی کیا فرق پڑتا ہے ۔۔۔  لیکن فرق تو پڑا ہے جسدیو۔سرجو کے آنے سے کچھ تو فرق پڑا ہے ۔
***
ابھیتوش کے بارے میں سنتی رہی تھی۔ سوشل ایکٹی وسٹ۔ صرف کہتا نہیں ہے کرتا بھی ہے ۔ جسدیو اور اس میں اتنا فرق ہے ۔ انقلاب صرف اس کے لئے بغاوت بھرا لفظ نہیں ہے بلکہ اس لفظ میں جیتا ہے ۔ جسدیو خالی ہوتا تو ابھیتوش کی تعریف لے کر شروع ہو جاتا، وہ بھی ابھیتوش کو دیکھتی رہی تھی۔ بمبئی آنے کے بعد، اس کھولی میں رہنے سے لے کر اب تک۔ اتنا پیار اور دوست تو پردیس میں مشکل سے ہی ملتا ہے ۔ جان چھڑکنے والا۔۔۔  ذرا سے درد پر بچھ جانے والا۔ انقلاب کے تیور تو وہ شروع سے ابھیتوش میں پڑھتی رہی تھی۔۔۔  اس کی سرگرمیاں ۔۔۔  چل میں لڑائی ہوئی۔ جھونپڑیاں خالی کرانے آئے غنڈوں سے ہا تھا پائی کی نوبت آ گئی۔۔۔  مل میں ہڑتال شروع کروا دی۔ابھتیوش خوب خوب ہنساتا، دنیا بھر کی باتیں لے کر بیٹھ جاتا، ان میں اپنے مسائل بھی ہوتے ، دنیاوی خبریں بھی۔ روس میں لینن اور مارکس کی ہٹائی جانے والی مورتیوں کا بھی تذکرہ ہوتا۔
جسدیو کی رومانی، لچھے دار گفتگو کے تاج محل تو بہت پیچھے چھوٹ گئے تھے ۔ وہ سوچتی۔ سچ کیا ایسا ہوتا ہے سنگی مترا۔۔۔  وواہ (شادی) سے پہلے شوقیہ آنکھوں میں بسنے تک، لڑکی کے سامنے میل جیسے ادھیڑنے تک۔ابھیتوش بھی کل۔۔۔  شادی کے بعد ویسا ہی ہو جائے گا جیسا جسدیو ہے ۔۔۔  کتنی بار بے خیالی میں اس نے جسدیو کی کچھے (انڈرویئر) سے جھانکتی پتلی پتلی ٹانگیں اور دبلے پتلے جسم کو دیکھتے ہوئے پوچھا تھا۔ ’’خوابوں کا بھرم کیوں ٹوٹتا ہے جسی۔‘‘
جسدیو چونکا تو وہ ہنستی چلی گئی۔ ’’برا مت ماننا، وواہ نہیں ہوا تھا۔تو تم سپنوں میں بار بار آنے والے ہیرو تھے میرے ، جو شان سے لہراتا ہوا گھوڑے پر آتا ہے اور شہزادی کا دل جیت لیتا ہے ۔۔۔  تب یہ کچھے سے جھانکتی پتلی پتلی ٹانگیں نہیں تھیں تمہاری۔ تب صرف تمہارے لفظ تھے اور ان لفظوں سے بنا ہوا ایک خوبصورت سنسار۔۔۔  مجھے لگتا ہے اس عمر میں سب مرد ایسے ہی ہوتے ہیں ۔ اب تمہارے بعد ابھیتوش کو پڑ رہی ہوں ۔‘‘
جسدیو ناراض ہوتا تو وہ اسے چڑھانے کے لئے بول دیتی____
’’بی پریکٹیکل۔۔۔ ‘‘
***
ابھیتوش اور سرجو۔۔۔  کبھی کبھی اسے لگتا، کھولی اور آس پاس کے ماحول نے اس کے من میں گندگی بھر دی ہے ۔ ایسی ایسی باتیں کیوں سوچتی ہے وہ۔۔۔  جن کا نہ سر ہوتا ہے نہ پیر۔۔۔  دو دو باتیں کر لینے سے کوئی برا تو نہیں بن جاتا۔۔۔  سرجو  میں کیا سچ مچ کوئی مانگ جاگی ہے ۔۔۔ یا ابھیتوش نے اس مانگ کو محسوس کیا ہے ۔ غلط کیا ہے ۔ یہ مانگ یا اس کا ایسا سوچنا یا ابھتیوش کے چہرے سے اٹھتی نقاب۔ سنگی مترا کچھ بدل رہا ہے ۔۔۔  وہ قد آدم مورتی ٹوٹ رہی ہے جو تمہارے دلوں میں بستی ہے ۔۔۔  ٹوٹ رہی ہے نا۔
سرجو پوچھ رہی تھی۔ ’’آج جے دادا آسچھے جا۔ اونار جو ننودوئی ماچھ بانا چھی۔‘’
دادا وہ ابھیتوش کو کہتی ہے 
***
سنگی چپ رہی۔ جواب نہیں دیا۔ دیوار گھڑی کی طرف دیکھا جو ٹک ٹک کرتی، جسدیو کے آنے کے وقت کا اشارہ کر رہی تھی۔۔۔  ٹک ٹک۔۔۔  صبح سے ہی وہ پیٹ کے درد کو لے کر پریشان تھی۔ محبت کے ان لمحوں کو پیٹ میں چھپائے کتنے ماہ گزر گئے ۔اب تو وہ ایک سنسنی خیز موڑ والی جذباتی سڑک پر کھڑی تھی۔ وہ اس کی آہٹ سنتی تھی۔ ننھے کومل کے سر کو محسوس کرتی تھی۔ جب وہ دھیرے دھیرے پیٹ میں ہاتھ پاؤں چلاتا۔
زمانہ کتنا بدل گیا بھابی۔ ابھیتوش نے اس دن ہنستے ہوئے اس کے پھولے پیٹ کو دیکھ کر گور کی (مشہور روسی ناول نگار میکسم گورکی) نئے انسان کی پیدائش کا قصہ سنایا تھا۔مزدور عورت۔۔۔  تیز طوفان، بارش، وہ کسی نرسنگ ہوم میں نہیں گئی۔ کسی مڈ وائف کا سہارا نہیں لیا۔ بلکہ وہ تو نیا انسان تھا۔ طوفانی ہوا، مزدوروں کے گیتوں کے بیچ، موسلادھار بارش میں اس کا جنم ہوا تھا۔
***
لیکن وہ نیا انسان تو اس کے لئے بس خواب رہا۔۔۔  اور کچے خوابوں کا بھی کیا ہے ؟ وہ نیا انسان تو اندر ہی انر ٹوٹ پھوٹ کر بکھر گیا۔ کانوں میں کہیں بوڑھے کھوسٹ قدوس کا جملہ لہرایا۔۔۔  ’بائی تیرے کو تو اس وقت گھر میں ہونا تھا بائی۔۔۔  وطن میں ۔۔۔  یہ تو گیر ملک ہے ۔۔۔   کھیال رکھنا۔‘‘
گندگی صرف ذہن میں ہوتی ہے کیا؟ سوچنے میں ۔۔۔  اس دن بھی تیز موسلا دھار بارش ہو رہی تھی۔۔۔  سرجو پریشان سی اس کے سامنے تھی۔۔۔  میم سائب۔۔۔  پلکیں موندنے سے پہلے اسے لگا، ابھیتوش اس پر جھکا ہے ۔ سرجو، ابھیتوش میں دھیرے دھیرے کچھ باتیں ہو رہی ہیں ، جسدیو تم کہاں ہو۔ ایک گھنے اندھیرے کا جنگل تھا۔۔۔  وہ ڈوبتی جا رہی تھی۔ نیا انسان۔۔۔  اسے لگا ہولے ہولے پر نکالنے والے بچے نے اندر لمبی خاموشی اوڑھ لی ہو۔پھر ایک تیز درد اٹھا۔ درد سے کراہتے ہوئے وہ ہاتھ کو اندر نائیٹی میں لے گئی اور جب ہاتھ باہر آیا تو۔۔۔ 
سنگی مترا۔۔۔  جیسے یکایک خوف سے نہا گئی۔۔۔  منہ سے تیز چیخ نکل گئی۔ اس کے دونوں ہاتھوں نئے انسان کے خون سے سنے تھے ۔
***
بارش کب کی رک گئی۔ سنگی نے آنکھیں کھولیں تو پاس میں لگ بھگ جذبات سے کانپتا ہوا جسدیو کھڑا تھا۔۔۔ 
سنگی۔۔۔ ! اس کی آواز کمزور تھی۔ وہ منہ چھپا کر وہیں بیٹھ گیا۔ سنگی نے بے من سے دونوں ہاتھ اس کی طرف بڑھائے ۔تبھی جیسے ایک چھناکا سا ہوا۔ اس نے چونک کر دیکھا۔
سرجو کپڑے کی گٹھری لئے اس کے سامنے کھڑی تھی۔ آنکھوں میں بغاوت کے سرخ ڈورے تیر رہے تھے ۔
’’میم سائب، آمی جاچھی۔۔۔ آمی باڑی جاچھی۔۔۔  آمی پھیروت جاچھی۔۔۔ ‘‘
سنگی نے اٹھنا چاہا۔رات کے دھندلکے میں سارا منظر سامنے تھا۔ پتھر جیسے چہرے سے اس نے سر جو کو گھورا۔۔۔ 
’’ابھیتوش کب گیا۔۔۔  کہاں گیا؟‘‘
سرجو غصّے سے دہاڑی۔۔۔  ’’او آسے نا۔ کی لکھ نئے آسبے ۔‘‘
سنگی بت بن گئی تھی۔
سرجو زار قطار رو رہی تھی۔ ’’میم سائب۔۔۔  جار سامی نیئی، سے ویشیا۔ جن کے پتی نہیں ہوتے کیا وہ رنڈیاں ہوتی ہیں میم سائب۔۔۔  دو بات کرنے کا مطلب کیا شرپر سے کپڑا الگ کرنا ہوتا ہے ۔ امی تو او کے مہاپرش سبھے بی چھلاح۔۔۔ میم سائب ہم تو کھوس ہوتے تھے بابو کتنا پڑھا لکھا آدمی ہے ۔۔۔  لیکن سب کتّے ہیں میم سائب۔۔۔  سب کو گوشت کی بوٹیاں چاہئیں ۔ ماش رٹکڑو اور دیر لکھے چھڑے پھیلو۔ آسول چہرہ بھیڑیے اسبے ۔‘‘
اس نے سرجو کو روکا نہیں ۔
سرجو کو جانا تھا، سرجو چلی گئی۔ سنگی پہلے پھوٹ پھوٹ کر نہیں روئی تھی۔ اس نے محسوس کیا تھا، بچے تو وہ اور پیدا کر لے گی۔ ابھی تو جسدیو کو خوش رکھنے کی ضرورت ہے ، مگر بے وقت آئی آندھی نے اس کے وجود کے قلعے کو ہلا کر رکھ دیا تھا۔
***
ایک ہفتہ کے اندر سب کچھ معلوم پر آگیا۔ لیکن اندر کے بکھراؤ کو روکتے روکتے سنگی اپنے چہرے کی سپیدی کو چھپا نہ سکی۔ اس دن کام پر جاتے ہوئے اس نے خود ہی جسدیو کے کپڑے نکالے ، ناشتہ تیار کیا، جوتا آگے رکھا، کپڑوں کے بٹن لگائے ۔ جسدیو حیرت سے اسے دیکھ رہا تھا۔۔۔  ہاتھ میں بریف کیس تھماتے ہوئے سنگی نے اپنی دونوں وحشت زدہ آنکھیں اس کی آنکھوں میں اتار دیں ۔
’’سنو جسدیو۔‘‘
اس کے لہجے میں کپکپاہٹ تھی۔ کچھ پوچھنا چاہتی ہوں تم سے ۔۔۔ 
’’جیسے وقت کی سوئی ٹھہر گئی۔ جسدیو کے چہرے پر برف جیسا کچھ جم سا گیا۔۔۔ 
’’اوہو۔۔۔  ڈرو مت جسدیو۔۔۔ ‘‘
اس نے ٹھنڈی سانس بھری اور اندرونی چنگاریوں کو ایک ایک کر کے نکالنا شروع کیا۔ ’’میں پاگل ہو رہی ہوں جسدیو۔۔۔  جو پوچھتی ہوں اس کا خیال مت کرنا۔ صحیح صحیح جواب دینا۔۔۔  دیکھو میری خاطر کچھ چھپانا نہیں ۔ تم مردوں سے وشواس اٹھتا جا رہا ہے میرا۔۔۔  پھر بھی یقین دلاتی ہوں میں ۔۔۔  برا نہیں مانوں گی۔۔۔  عام زندگی میں تم کتنی عورتوں سے ملے ہو۔ ان سے تمہارے رشتے کس حد تک رہے ہیں ۔ تم بس میں سفر کرتے ہونا۔بس میں لڑکیاں تم سے ٹکراتی ہوں گی۔ تم بھی ٹکراتے ہو گے ۔ ان کے انگ چھوتے ہوں گے ۔ کبھی میرے سوا کسی اور کی مانگ نے جنم لیا ہے تمہارے اندر؟۔۔۔  جسدیو یقین کرو، میں ہرگز ہرگز برا نہیں مانوں گی۔۔۔  کبھی کسی کو دیکھ کر سوئی ہوئی بھوک لہرائی ہو۔ رات دن لڑکیوں سے سامنا ہوتا رہتا ہے تمہارا۔
اس پر ہذیان طاری تھا۔
’’بولو جسدیو سچ تو یہ ہے کہ ساری ترقی پسندی ایک طرف۔ مردوں کے لئے ہم صرف گوشت کی بوٹیاں ہیں ____ مجھے بوٹیاں نہیں بننا جسدیو۔ میں مردوں میں تمیز نہیں کر پا رہی۔۔۔  اصول اور آدرش کی ساری کتابیں مجھے جھوٹی لگ رہی ہیں اور ان کے لکھنے والے بھی۔‘‘
وہ اب تک اس کا گریبان پکڑے ہانپ رہی تھی۔۔۔  ’’میری تسلی کر ادو جسدیو____ سچ میں برا نہیں مانوں گی جسدیو۔۔۔  میں برا نہیں مانوں گی۔‘‘
***



پیرا مڈ
(۱)
رات آدھی سے زیادہ گزر چکی تھی۔ کمرے میں موت جیسا سنّاٹا پسرا تھا۔ موت جیسا نہیں ۔ کمرے میں چپکے سے ایک ’موت‘ آ کر گزر گئی تھی۔ جیسے تیز ہوا چلتی ہے ۔۔۔  سائیں سائیں ۔۔۔  جیسے لوہ یا جھکڑ چلتے ہیں ۔۔۔  جیسے ریگستانوں میں ریت کی آندھی بہتی ہے ۔۔۔  اور اس آندھی کے پاگل کر دینے والی شور وجود میں وحشت اور دہشت کے گھنگھرو باندھ دیتے ہیں اور شروع ہو جاتا ہے تانڈو۔۔۔  
ڈم۔۔۔  ڈرم۔۔۔  ڈم۔۔۔  ڈرم۔۔۔  ڈرم۔۔۔ 
باہر کتّے بھی چپ ہیں ۔۔۔  رات نے اپنی پر اسرار خاموشی میں ، موت کے جان لیوا احساس کو زندہ کر دیا ہے ۔۔۔ 
وہ ہے ۔۔۔ 
نہیں ۔۔۔  وہ نہیں ہے ۔۔۔ 
نہیں وہ ہے ۔۔۔  ابھی یہیں تھی۔۔۔  پلکوں سے قریب۔۔۔  آنکھوں سے ، ذرا سے  فاصلے پر، اس کے پاؤں سے پاؤں ملا کر چلی۔۔۔  اور اُس کے ہونٹوں پر چپ سی آ کر بیٹھ گئی ___
نہیں ۔۔۔  وہ نہیں ہے ۔۔۔ 
رات آدھی سے زیادہ گزر چکی تھی۔۔۔  ’وہ نہیں ہے ‘ کا احساس گرمی کی اُمس سے کہیں زیادہ بڑھ چکا تھا___ وہ ہے ، اس کمرے میں ہے ۔ اُس کی آنکھوں کی بے چین پتلیوں کے سامنے ۔۔۔ 
در، دروازے ، کھڑکیاں ، سب خاموش۔۔۔ 
وہ پاؤں دابے چل رہا ہے ___ پر اسرار رات کے بدن کو روندتا ہوا___ چپ چپ اپنی لائبریری کے کمرے میں آگیا ہے ___ اس کمرے میں برسوں سے نہیں آیا ___ کتابیں در کتابیں ۔۔۔  دھول اور گردو غبار میں ڈوبی کتابیں ___ ریک میں ، ایک قطار سے سجی ہوئی کتابیں ___ المیرا کے کھلے پٹ سے جھانکتی کتابیں ___ جیسے سلیپ وا کر ہوتے ہیں ۔ نیند میں چلنے والے ۔۔۔ 
وہ سلیپ وا کر بن گیا ہے ۔۔۔  چپ چپ ان کتابوں کے درمیان گھوم رہا ہے ۔ پھر ایک بڑی سی موٹی  سی کتاب کھول کر بیٹھ گیا ہے ۔
گول سی انگریزوں کے زمانے کی میز ہے ۔ میز پر برٹش راج کے وقت کی ایک اونچی سی سیاہ کرسی ہے ___ وہ اس کرسی پر بیٹھ گیا ہے ۔ کتاب کھل گئی ہے ۔۔۔  آنکھیں وحشت زدہ سی کتاب کے صفحوں پر دوڑ رہی ہیں ۔۔۔  پیرامڈ۔۔۔  وقت کی سوئی چلتے چلتے ٹھہر گئی ہے ۔ حال ، ماضی بن گیا ہے ___ ماضی حال___ وہ وقت کی گردش سے دور نکلنے کی کوشش کر رہا ہے ___
پیرا مڈ___
زندگی سو رہی ہے اور اندھیرے میں پیرامڈ جاگ گئے ہیں ۔ ہزاروں کی تعداد میں پیرامڈ۔۔۔ 
اُس کی آنکھیں نشہ میں ڈوبی لگ رہی ہیں ۔۔۔  ایک عجب سی بے اطمینانی اُس کے وجود پر حاوی ہے ___ کسی بڑے مفکر کی طرح وہ کتاب پر جھک گیا ہے ___ آنکھیں بند ہیں ۔۔۔  ہونٹ آہستہ آہستہ بڑبڑا رہے ہیں ۔۔۔  نیل ہے ۔۔۔  نیل ہے ۔۔۔  نیل کہیں جا ہی نہیں سکتی۔۔۔  نیل ہے ۔۔۔  یہیں آس پاس ۔۔۔  وہ اسے محسوس کر سکتا ہے ۔۔۔  اُسے چھو سکتا ہے ۔۔۔  چھو سکتا ہے ۔۔۔ 
تم کہاں ہو
کہاں ہو نیل۔۔۔ 
کہاں چھپ گئی ہو۔۔۔ ؟
پھر جیسے معصوم ہنسی کی ’جھڑی ‘لگ گئی___
___ لو آ گئی___
کہاں تھی نیل؟
یہیں تو تھی۔۔۔ 
یہاں ۔۔۔ 
ہاں ، تمہاری کتابوں میں ۔۔۔ 
کتابوں سے باہر نکلو___ باہر نکلو نیل۔۔۔  میرا ہاتھ تھامو۔۔۔  چلو ۔۔۔  چلنے کی پریکٹس کرو۔۔۔  پریکٹس کرو نیل۔۔۔ 
پھر وہی معصوم ہنسی۔۔۔  ’میں ایسے ہی ٹھیک ہوں ۔ چلوں گی نہیں ۔ پہچانوں گی نہیں ۔۔۔  اٹھوں گی نہیں ۔ بیٹھوں گی نہیں ۔ بس تمہاری آنکھوں میں آنکھیں ڈال دوں گی___ آنکھیں نہیں ۔۔۔  پوری پوری خود کو ڈال دوں گی۔۔۔  پتلیوں کے جھولے میں جھولہ ، جھولوں گی۔۔۔  جھولہ ٹوٹ گیا تو۔۔۔ ؟‘
کمرے میں اڑتی ہوئی ایک چمگادڑ آ گئی تھی۔۔۔  بلب کی مدھم روشنی۔۔۔  بے رونق دیواریں ۔۔۔  دھول سے بھری المیرا۔۔۔ 
فادر تھا مسن سر پر کیپ برابر کرتے ہیں ۔ سینے پر کراس کے نشان بناتے ہیں ۔ پھر کہتے ہیں ___ یہ سب کیوں جاننا چاہتے ہو اسلم شیرازی___ دُنیا ایک دھند ہے ۔ جو اس دھند سے باہر نکل گیا، اسے بھول جاؤ___
ایک لمبی سانس___ آپ مجھے پیرا مڈ کے بارے میں بتا رہے تھے ۔۔۔ 
’قدیم داستانیں ___ فادر تھامسن کے چہرے پر بل پڑ گئے ہیں ___ ہاں ، کیا بتا رہا تھا___ ہاں ۔ وہاں گیا تھا میں ۔ اسفنک کے جنوب میں ۔ ایک چھوٹی سی بستی تھی۔ ۲۰ سے ۲۵ ہزار مزدوروں پر مشتمل___ (قہقہہ) ۔۔۔  بستی نہیں ، مزدوروں کا قبرستان کہو۔ قبرستان۔۔۔ 
’سب مردے تھے ۔۔۔ ؟‘
’نہیں ۔ ہاں ___ مردے ۔۔۔  ہم کون سے مردے نہیں ہیں اسلم  شیرازی۔۔۔  سب مردے ہیں ۔۔۔  وہ مرے ہوؤں کے لیے کام کرتے تھے ۔۔۔  جیسے گورکن ہوتے ہیں تمہارے ہاں ۔‘
’ گورکن قبر تیار کرتے ہیں ۔‘
ایک ہی بات ہے ___
فادر ہنستے ہیں ___ گورکن زندہ رکھنے کا راز نہیں جانتے ۔ قدیم ممیاں ۔۔۔  ان ممیوں کو صدیاں دینے والے مزدور جانتے تھے کہ مرنے کے بعد بھی انسان کو زندہ کیسے رکھا جا سکتا ہے ۔۔۔  تمہیں یقین نہیں آئے گا اسلم شیزاری مگر میں ایسے کچھ مزدوروں سے ملا ہوں ۔ وہ بتاتے ہیں ۔ انہوں نے رات کے وقت ایسے کئی ممیوں کی کھلی آنکھیں دیکھی ہیں ۔ ان سے گفتگو کی ہے ۔ ناقابل یقین مگر سچ___
فادر ایک بار پھر کراس چومتے ہیں ___
’نیل ‘ بن رہی ہے 
نہیں پیارے قارئین، یہ کہانی وہاں سے شروع نہیں ہو سکتی، جہاں سے آپ چاہتے ہیں ___ اس کہانی کے لیے ۵۷۔۵۸ برسوں کا ایک ملک ہے ، جہاں مسلسل ایمانداری اور وفاداری کی دہائیاں دینے کے بعد بھی اسلم شیرازی گھٹتا ہی رہتا ہے ___ گھٹتے گھٹتے ضدی اور چرچرا ہو گیا ہے ۔ غصہ ور اور بد دماغ بھی___ وہ اپنا تمام تر غصہ، اپنی بیوی فاطمہ پر نکالتا ہے ___
’جہنم میں جائیں مسلمان۔۔۔ ‘
کیوں ؟
’کیونکہ وہ جہنم میں جانے کے لیے ہی بنے ہیں ۔‘
ایسا کیا کر دیا مسلمانوں نے ؟
کیا کر دیا ___؟ اسلم شیزاری غصے سے چیخ مارتا ہے ۔ ’کیا نہیں کر دیا۔ پاکستان سے افغان تک ۔۔۔  بابری مسجد سے لے کر۔۔۔ ‘
وہ ایک لمحے کو رکتا ہے ___ ہم چپ کیوں نہیں رہ سکتے ۔ اقلیت میں ہیں اس لیے ۔۔۔ 
 فاطمہ اس جملے کو دہراتی ہے ___ جو اقلیت میں ہیں ، انہیں چپ رہنا چاہئے ۔ کیوں ؟ مر جانا چاہیے ___‘
’نہیں مر جانا نہیں ۔ بس چپ رہنا چاہیے ۔‘
تب نیل نہیں بنی تھی۔ نیل نہیں آئی تھی۔ نیل کا جنم نہیں ہوا تھا___ اسلم شیرازی عمر کی چالیس پائدان پر کھڑا ، آزادی کے بعد ہونے والے واقعات کے دھوئیں میں پلا بڑھا صرف اور صرف غصہ کرنے کے لیے پیدا ہوا تھا۔ ایک بے حد حساس اور جذباتی آدمی___
فادر اسمتھ پڑوس میں ہیں ۔ کبھی کیتھولک چرچ میں ہوا کرتے تھے ۔ اب نہیں ۔ چرچ کی آپسی سیاست سے گھبرا کر استعفیٰ دے کر چلے آئے ۔ آنکھوں پر خوبصورت سا گولڈن فریم کا چشمہ ___ بڑی سی داڑھی___ گیہواں رنگ___ وہ اسلم شیرازی کے غصے پر بار بار ہنس دیتے ہیں ___
’اقلیتوں نے اس ملک پر بہت ظلم ڈھائے ہیں ۔ ناراض کیوں ہوتے ہو___‘
’ میں نے تو نہیں ڈھائے ___‘
تم نے تم نے ہی نام بدل کر ڈھائے ہیں ۔ میں نے بھی___‘ فادر تھامسن زور زور سے ہنستے ہیں ___ غلطی یہ ہے کہ یہ اتہاس نہیں بھول سکتے ۔ اس لیے اتہاس بدل دینا چاہتے ہیں ۔ دیکھو اسلم شیرازی ۔ ہم دونوں اسی لیے دوست ہیں کہ ہم دونوں اقلیت میں ہیں ___‘
’ اقلیت میں ہونا جرم ہے !‘
’ہاں ۔ جرم ہے ___ سچی بات تو یہ ہے کہ اس ملک میں اقلیت میں ہونا سب سے بڑا جرم ہے ___ اُنہیں اکثریت میں ہونے کے فائدے نہیں ملیں گے تو وہ یہ جرم کریں گے ۔ بار بار کریں گے ___ کیونکہ بیچارے ایک سرکار تک اپنی نہیں بنا سکتے ___ بناتے بھی ہیں تو کئی وچار  دھاراؤں کا سہیوگ مانگنا پڑتا ہے ___‘‘
اسلم شیرازی کو ڈر لگتا ہے ۔ وہ مکمل طور پر آ گئے تو۔۔۔ ؟‘
’ اتنا کیوں سوچتے ہو۔ تب کیا ہو گا___ ہمارا جینا مشکل ہو جائے گا۔ مگر۔۔۔  ‘ فادر ہنستے ہیں ۔ اس وقت ہم نہیں ہوں گے ۔ ہمارے بچے ہوں گے ۔ فکر کیوں کرتے ہو___ بچے سمجھیں گے ___‘
’ بچے آتو جائیں پہلے ۔۔۔ ‘ اسلم شیرازی نے سر جھکا لیا۔ ’فاطمہ کہتی ہے کہ۔۔۔ ‘
 ہو۔۔۔  ہو ئئ  فادر نے اس کے کندھے پر ہاتھ رکھ دیا ___ تمہیں لڑکی ہو گی___ دیکھ لینا۔ ایک اقلیت لڑکی___ تمہاری، اقلیتوں کی آبا دی میں ایک لڑکی کا اضافہ___
تب نیل نہیں بنی تھی۔۔۔ 
  ***
ممکن ہے ، بہت ساری باتوں کا اس کہانی کے ساتھ کوئی لینا دینا نہ ہو، مگر اسلم شیرازی___  ہوش سنبھالنے سے اب تک، یعنی فاطمہ کے زندگی میں آنے اور نیل کے بننے تک، دن اور تاریخ کے حساب سے چھوٹی سے چھوٹی بات کا گواہ رہا ہے ۔ مثلاً اُس کے گھر والے بتاتے تھے کہ جب وہ پیدا ہوا، شہر میں کرفیو لگا ہوا تھا___ جس دن اُس کا عقیقہ ہوا، اس دن گھر پر مشکل سے چند لوگ آئے تھے ۔ کسی کو بھی اس موقع پر نہ آنے کے لیے کوئی سا بھی بہانہ بنانے کی ضرورت نہیں تھی۔ اس لیے کہ شہر کی فضا اچھی نہیں تھی۔ اور کئی علاقوں سے توڑ پھوڑ کی خبریں بھی موصول ہوتی رہی تھیں ۔ جس دن گھر کے پاس والے مدرسہ میں اُس کا نام لکھایا جانا طے ہوا تھا، اس دن نام اس لیے نہیں لکھا جا سکا کہ محلے کی مسجد کے پاس کسی نے سور کے گوشت کی ہڈی ڈال دی تھی___ یہاں جان بوجھ کر صرف وہی معاملے درج کیے جا رہے ہیں ، جو اسلم شیرازی کے ساتھ گزرے ___ جب کہ انگلیوں پر گنے جانے والے وہ دن اور تاریخ بھی یاد ہیں کہ بدیع ماموں کے نکاح کے دن کیا ہوا۔ ریشمہ آپی کی شادی کے روز کہاں بم چھوٹا___ یوسف بھائی نے جس دن پہلی بار اپنی دکان کھولی، اس دن محلے میں ہوئے ہنگامے میں کافی دکانیں لوٹ لی گئیں اور۔۔۔ 
بچپن سے آنکھ مچونی کے اس کھیل میں بڑے ہونے تک، آسمان میں پھیلتے منڈراتے  دھوئیں رہ گئے تھے ، جس کو سہما سہما سا دیکھتا ہوا اسلم شیرازی اپنی تقدیر کا ماتم کرنے پر مجبور تھا۔
تب نیل نہیں آئی تھی___
ہاں ، چپکے سے ، کھلے روشندان سے آتی روشنی کی طرح، فاطمہ نے اس کی زندگی میں دستک دی تھی___
’اب اتنا اندھیرا بھی نہیں ہے ، جتنا تم سوچتے ہو۔۔۔ ‘
’پتہ نہیں ۔۔۔ ‘
’سب کچھ معمول کے مطابق چل رہا ہے ۔ کیا یہ غنیمت نہیں کہ ہم ہنس سکتے ہیں ۔ پڑھ سکتے ہیں ۔۔۔  خوش ہو سکتے ہیں ___ اور ۔۔۔  پیار کر سکتے ہیں ___‘
’پیار۔۔۔  ایک ڈراؤنے ماحول میں ۔۔۔ ‘
’ ڈراؤنے ماحول میں ۔۔۔ ؟ ، فاطمہ نے چونک کر اسکی طرف دیکھا___ کہاں ہے ، ڈراؤنا ماحول___؟ چلو مجھے دکھاؤ۔۔۔  اس کی کانپتی انگلیاں ، اس کی ہتھیلیوں پر ناچ رہی تھیں ۔ ’پاگل پن ہے تمہارا ___سب جگہ ایسا ہی ہے ۔ پڑوسی ملکوں کی بات چھوڑو ، یوروپ میں دیکھ لو۔ وہاں کیا ہو رہا ہے ۔۔۔ 
’ لیکن جہاں کہیں بھی ہو رہا ہے ، ہونے والی ہر دہشت گردی مسلمانوں سے جوڑ دی جاتی ہے ۔۔۔ ‘
’ جوڑ اس لیے دی جاتی ہے ۔۔۔  کہ تم کر رہے ہو۔ میرا مطلب ہے ۔۔۔ ‘ فاطمہ نے اس کے ہاتھوں کو مضبوطی سے تھام لیا___ ’مسلمان ایسا کیوں کر رہے ہیں آخر۔ کشمیر میں یا باہری ملکوں میں ___ جان لینے والوں کو قاتل یا  ہتھیارا کہنے کی مہم کیوں شروع نہیں ہوتی۔ ایسے لوگوں کو پکڑو اور شوٹ کر دو___ مسلمان کریں گے تو مسلمان ہی بدنام ہوں گے ، نا۔۔۔ ‘
فاطمہ کی آنکھوں کا رنگ یکایک بدلا تھا۔۔۔  ’زندگی میں جنگ اور خوف سے الگ بھی ایک راستہ ہوتا ہے ۔ اس راستہ کو سمجھو۔ ہمیں اسی راستے پر چلنا ہے ۔۔۔  دور تک۔۔۔  ایک ساتھ۔۔۔ ‘
اُس نے سر جھکا لیا۔ ہونٹ لرز رہے تھے ۔۔۔  پتہ نہیں کیوں ۔ ہاں ، پتہ نہیں کیوں ، بار بار ڈرجاتا ہوں ۔ اب تو جیسے ڈر جانے کی عادت پڑ جانی چاہئے تھی۔ ذرا سا آسمان صاف ہوتا ہے ، دل میں جمی گرو کے ہٹنے کا خیال آتا ہے کہ پھر وہی دھند۔ اس دھند میں کچھ بھی نظر نہیں آتا۔ پھر سے وہی خوف کے خیمے ۔۔۔ ‘
’ اس خوف سے باہر کیوں نہیں نکلتے ۔۔۔ ‘
کیسے نکلوں ۔۔۔  نکلنا چاہتا ہوں مگر۔۔۔  ’ مجھے یقین ہے ‘ اُس کی آواز پھنسی پھنسی اور ڈری ڈری تھی۔۔۔ 
’ نہیں تمہیں نکلنا ہو گا۔ آہ تم اس بات کو بھی بھول گئے کہ ۔۔۔  فاطمہ نے آگے بڑھ کر اس کا کانپتا ہوا ہاتھ اپنے پھولے ہوئے پیٹ پر رکھا۔۔۔  یہاں دیکھو۔۔۔  میرے لیے نہیں تو کم از کم ۔۔۔  ایک خوش رنگ تتلی تمہارے آنگن میں کھیلنے کے لیے آنے والی ہے ۔ سمجھ رہے ہو نا۔۔۔ ‘
’ایک خوش رنگ تتلی‘۔۔۔  اسلم شیرازی نے جبراً مسکرانے کی کوشش کی ۔ فاطمہ کو پلٹ کر دیکھا۔ وہ جیسے اعتقاد بھری نظروں سے اس کی طرف دیکھ رہی تھی۔ ماں بننے کا ایک مقدس احساس اس کے چہرے سے عیاں تھا۔ اسلم شیرازی کو لگا، وہ پہلے سے کچھ زیادہ مضبوط ہو گئی ہے اور اس مضبوطی میں پیٹ میں تیرنے والے ، ہولے ہولے چلنے والے اس نئے انسان کا بھی ہاتھ ہو۔۔۔  جسے وہ محض ’خوف‘ کی شکلوں میں دیکھ رہا تھا۔ آہ اپنے ہی بچے کے لیے یہ احساس کتنا ڈراؤنا تھا۔۔۔  بال۔۔۔  خوف جیسے ۔۔۔  ایک دوسرے میں گتھے ، الجھے ہوئے ۔۔۔  جیسے پتلے دبلے رینگتے ہوئے سانپ ہوتے ہیں ۔ آنکھیں خوف زدہ ۔۔۔  ہاتھ ٹیڑھے میڑھے ۔۔۔  جسے خوف اور وحشت نے مل کر ایک ’لنج پنج‘ سی شکل دے ڈالی ہو۔۔۔  اور جسم۔۔۔  تھرتھراتا، ہلتا ہوا سا___ جیسے پارکنسنز  ڈیزیز کے مارے ہوئے ، عمر دراز لوگ ہوتے ہیں ۔ ہلتے ہوئے ___ مسلسل ہلتے ہوئے ۔۔۔  دماغ سے کمزور۔۔۔  دونوں پاؤں پاس پاس دابے ، چلنے کی آزمائش سے گزرتے ہوئے ۔۔۔  ہونٹ، آنکھیں ، چہرہ۔۔۔  جسم۔۔۔  جیسے اندر مسلسل ہلتے ہوئے ، خوف نے اس نئے انسان کو خوف کی علامت بنا کر اس دنیا میں بھیج دیا ہو۔۔۔ 
جیسے کوئی ڈراؤنا سپنا ہوتا ہے ۔۔۔  نیل کے دنیا میں قدم رکھنے تک بار بار اسلم شیرازی  اس سپنے سے زخمی ہوتا رہا۔۔۔ 
نہیں ، ایسا نہیں ہونا چاہیے ۔۔۔ 
’مائی ڈیر۔۔۔  ایسا ہوتا ہے ۔۔۔  ہوتا ہے ۔۔۔ ‘ فادر تھامسن اُس کے  ساتھ صبح کی چائے پی رہے تھے ۔ دھوپ چاروں طرف کھلی کھلی لگ رہی تھی۔ کبوتروں کے جھنڈ آسمان پر تیرتے ہوئے ایک طرف سے دوسری جانب پرواز کر رہے تھے ۔ اُسے احساس ہوا۔ فادر کی آنکھیں اس کی آنکھوں میں اتر آئی ہیں ۔۔۔ 
’پیرامڈ۔ تم نے پھر کوئی بھیانک سپنا دیکھا کیا۔۔۔ ؟‘
’ آہ، نہیں فادر۔۔۔ ‘ اُس کے لہجے میں تھرتھراہٹ تھی۔۔۔  آپ تو سب کچھ پڑھ لیتے ہیں ۔۔۔ ‘
’ایک اقلیت کا آدمی، اپنے ہی جیسے آدمی کا درد سمجھتا ہے ___ فادر مسکرائے ___ پیرا مڈ میں نیا کچھ بھی نہیں مائی ڈیر۔ بس، کچھ لوگ مرنے کے بعد بھی یہ قبول کرنے کو تیار نہیں ہوتے کہ وہ مر چکے ہیں ۔ اس لیے وہ اپنی زندگی میں ہی مرنے کے بعد کے جشن کی تیاری کر چکے ہوتے ہیں ۔ قیمتی سامان۔ آنکھیں کھلنے کے بعد پتہ نہیں کس چیز کی ضرورت محسوس ہو۔ کچھ لوگ تو اپنے نوکر، کنیزوں کو بھی مرنے کے بعد آس پاس سلائے جانے کی وصیت کر جاتے تھے تاکہ آنکھیں کھلتے ہی وہ اپنے نوکروں کو آواز دے کر جگا سکیں ۔۔۔ 
’ تو کیا کبھی کسی کی آنکھیں کھلیں ؟ میرا مطلب ہے ۔۔۔ ‘
’ ارے نہیں ۔۔۔ ‘ فادر تھامسن ہنسے ۔ ’مرنے کے بعد کوئی زندہ ہوتا ہے کیا؟ ہنستے ہنستے وہ چپ ہوتے ہیں ___ تم اسے تہذیب کی اس نہ ختم ہونے والی کہانی سے جوڑ سکتے ہو، جس کے بارے میں کہا جاتا ہے کہ ایک دن سب کچھ فنا ہو جانا ہے ۔ سمجھ رہے ہو نا۔ پتھروں پر لکھی تحریریں انہیں ہم تک پہنچاتی ہیں ___ اڑتی ہوئی ریت، تیز چلتی ہوئی ہوا، آسمان پر روشن سورج ہر بار ان مٹ گئی تہذیبوں کے لیے ہمارے اندر ایک نہ ختم ہونے والا تجسس پیدا کرتا ہے ۔۔۔  یہ موت اور موت کے بعد بھی زندگی کو بچائے رکھنے کا وہ ’اسرار‘ ہے ، جسے انسان کھونا نہیں چاہتا۔ اونچی سے اونچی عمارتیں بنانے والا اور دنیا میں حکومت کے خواب دیکھنے والا بھی یہ جانتا ہے کہ ایک دن۔۔۔  ایک دن وہ مر جائے گا۔ مگر آہ___ وہ مرنے کے بعد پھر زندہ رہنا چاہتا ہے ۔۔۔ ‘ فادر تھامسن مسکرائے ۔۔۔  جیسے تمہارے اندر کا خوف۔ تم نے برسوں سے کسی فرعون یا شہنشاہ کی طرح اپنے اندر کے خوف کو، اپنے دل کی ممی میں سلا دیا ہے ۔ مگر آہ۔۔۔  یہاں الٹا ہے مائی فرینڈ۔۔۔  وہ خوف جاگ گیا ہے اور دیکھو تو سہی، جیسے جیسے تمہارے یہاں ولادت کا دن قریب آتا جا رہا ہے ، وہ خوف مسلسل تمہارے چہرے سے عیاں ہو رہا ہے ۔ مگر کیوں مائی ڈیر فرینڈ___

***
حقیقت یہ ہے کہ اسلم شیرازی اس راز سے خود بھی واقف نہیں تھا۔ اپنے خوف کو وہ الگ الگ شکلوں میں دیکھتا اور محسوس کرتا تھا۔ مثلاً جس بستر پر وہ سو رہا ہے ، اس کے ٹھیک اُوپر گرمی کے موسم میں اپنی پتلیوں کے ساتھ ناچتا ہوا پنکھا___ اُس پر گر سکتا ہے گھر سے باہر نکلتے ہی گھر کا کوئی بھی فرد انجانے حادثے کا شکار ہو سکتا ہے ۔۔۔  اگر ٹرین سے کہیں باہر کا سفر ہے تو ممکن ہے آگے ریل کی پٹریاں ٹوٹی ہوئی ہوں اور چیختی  چنگھارتی ٹرین کسی حادثے کا شکار ہو سکتی ہو___ اسلم شیرازی گھر سے باہر ہوتا تو فاطمہ میں دل الجھا ہوا ہوتا۔ پتہ نہیں گیس کھلا نہ چھوڑ دیا ہو___ ٹائلس کی زمین کتنی چکنی ہوتی ہے ، کہیں پاؤں نہ پھسل گیا ہو۔۔۔  پھر فادر تھامسن کی آواز اُس پر حاوی ہو جاتی۔۔۔  تم نے اپنے دل کے نہاں خانے میں ایک پیرا مڈ بنا لیا ہے ۔ اس میں تمہارا خوف سو رہا ہے مگر افسوس___ اس خوف کی آنکھیں بار بار کھل جاتی ہیں ۔۔۔ 
کبھی کبھی زور زور سے چلانے کی خواہش ہوتی۔۔۔  مجھے اس پیرا مڈ سے مکتی دے دو۔ میں اس خوف سے آزاد ہونا چاہتا ہوں ۔
’مگر کیسے ۔۔۔ ؟‘
’اگر میں سوچ لوں کہ آسمان پر چمکتا ہوا سورج پہلے سے کہیں زیادہ چمکیلا ہو گیا ہے ۔۔۔ ‘
 تم نہیں سوچ سکتے ۔۔۔ 
’’اگر میں سوچ لوں کہ ۔۔۔  آسمان پر چمکتی تاروں کی بارات، میری اپنی زندگی میں اُتر آئی ہے ۔۔۔  
وہم ہے تمہارا۔۔۔ 
اگر میں سوچ لوں کہ ۔۔۔  آہ، تم کچھ بھی نہیں سوچ سکتے ۔ اس لیے کہ تم صرف اور صرف خوف کے سائے میں جیتے رہے ہو۔۔۔  شاید آزادی کے ان ۵۸ برسوں میں صرف اور صرف ایک اقلیت ہونے کا احساس تمہارے اندر رہ گیا تھا، جو ہر قدم پر تم کو  ڈرانے ، دھمکانے کے لیے تیار رہتا تھا۔ نہیں ، اس طرف مت جاؤ۔ خطرہ ہے ۔ وہ تمہارے کلیگ نہیں ہیں ، دوسرے مذہب کے ہیں ۔ ترشول دھاری___ مذہب کی اپنی راہیں اپنے قانون ہوتے ہیں ___ اُن کے قانون تمہارے قانون، سے اور ان کی راہیں تمہارے راستہ سے مختلف ہیں ۔ اسلم شیرازی نہیں جانتا تھا کہ ایسا صرف وہی سوچ رہا ہے یا ایسا وہ دوسرے بھی سوچ رہے تھے جو اُس کی طرح ایک اقلیت گھرانے میں پیدا ہوتے ہیں ۔ شاید اسی لیے آتش بازی یا پٹاخہ کی آوازیں اس کے اندر خوف ہی خوف بھرنے کا کام کیا کرتی تھیں ___
تو یہ اُنہی دنوں کا قصہ ہے جب پیرامڈ بار بار اسلم شیرازی کے خوابوں میں آ رہا تھا اور بقول فاطمہ، نیل بن رہی تھی___ اور یہ اُسی لہو لہو شام کا واقعہ ہے جب شہر سے پانچ کیلو میٹر دور پانچ پیر کی مزار کے پاس ایک مردے کی آخری رسومات کو لے کر دو فرقے کے لوگ آپس میں لڑ گئے تھے ۔ اُس دن وہ دفتر میں تھا۔ شام کے پانچ بجے تک جب یہ خبر اس تک پہنچی تو اس نے پہلا کام یہ کیا، بغیر کسی کو بتائے دفتر چھوڑ دیا___ باہر آیا، تو سنہرے آسمان کا رنگ مختلف نظر آیا___
شاید ایک فاختہ تھی، جو اس کے باہر آتے ہی آسمان پر دور تک اڑتی چلی گئی تھی۔ نہیں وہ گدھ تھا۔ اور یقیناً یہ اس کی نظروں کا دھوکہ نہیں تھا۔ اسلم شیرازی نے گدھ کی تیز آنکھوں میں ایسی چمک محسوس کر لی تھی، جو کسی مردے کو دیکھ کر پیدا ہوتی ہیں ___ شہر کی دکانوں پر شٹر گر رہے تھے ۔ لوگ جلد بازی میں نظر آ رہے تھے ۔۔۔ 
یہ وہی لمحہ تھا، جب حواس باختہ، گھر کے اندر داخل ہونے پر اُس کی تیز تیز چلتی ہوئی سانسوں اور چہرے کے اڑے ہوئے  رنگ کی پرواہ کیے بغیر فاطمہ نے دو ٹوک انداز میں آج کے دن کے سب سے بڑے واقعہ کی روداد سنائی___
’ اپنا ڈر ا سہما چہرہ واش بیسن کے حوالے کر دو اور ہاں سنو۔ میری طبیعت خراب لگ رہی ہے ۔ ممکن ہے ۔۔۔  ممکن ہے ۔۔۔  ، اس نے سنبھل کر اس کی آنکھوں میں جھانکنے کی کوشش کی۔۔۔ 
’’ ممکن ہے ، نیل کے آنے کا وقت ہو گیا ہو۔۔۔ ‘‘
’ اوہ یقیناً‘
واش بیسن پر اپنا چہرہ دھوتے ہوئے وہ پُر امید تھا ۔ یقیناً، نیل نے اپنے لیے ایک ایسے موسم کا انتخاب کیا ہے ، جیسا کہ اس نے  سوچا تھا۔ ایک جلتی ہوئی  شام ۔ آسمان پر منڈراتا گدھ___ اور شہر کی خطرناک فضا۔
آدھی رات ہوتے ہوتے شہر کے مختلف علاقوں سے لوٹ پاٹ کی خبریں موصول ہو چکی تھیں ۔ اور یہی وہ وقت تھا جب نیل نے اُس کی دنیا میں آنے کے لیے اپنے ننھے منّے ہاتھ پاؤں نکالے تھے ۔ مگر کہاں ۔ نیل کہاں تھی۔۔۔ ؟
اس سے پہلے کہ وہ چیخنے کی کوشش کرتا، ڈاکٹر نے اسے تسلی دینے کی کوشش کی۔۔۔ 
’ نہیں ۔ آپ کو پریشان ہونے کی ضرورت نہیں ہے ۔۔۔  وہ ہے ___ مگر بننے کے عمل میں ہے ۔۔۔  اور۔۔۔  کیا کیجئے گا۔ کچھ بچے ۔۔۔  ہوتے ہی ایسے ہیں ۔۔۔  دل چھوٹا مت کیجئے ۔ ابھی بچے کو نگرانی کی سخت ضرورت ہے ۔
نیل کے بننے کے بعد
آرمینیا آرٹ سینٹر بلڈنگ کے دوسرے مالے پر اس کا کمرہ تھا۔ ان جی اوز کی طرف سے چلائی جانے والی اس ایفرو ایشیائی تنظیم کا مقصد تھا، ’ہم اپنی قدیم تہذیب کو بچانے کی کوشش کر رہے ہیں ۔ شروع کے بے روزگاری کے دنوں میں جب فاطمہ زندگی میں نہیں آئی تھی، تبھی سے وہ اس تنظیم میں شامل ہو گیا تھا۔ اس وقت کم پیسے ملتے تھے ۔ دفتر بھی کسی چھوٹی جگہ کے ایک کمرے میں تھا۔ بہت ممکن ہے ، اس وقت تک تہذیب کو بچانے کی مہم نے زور نہیں پکڑا ہو۔ پھر جیسے جیسے ان جی اوز پر گاڈ کی مہربانی ہونے لگی، پیسے برسنے لگے ۔ کام بڑھ گئے ۔ آرمینیا آرٹ سینٹر بلڈنگ کرائے پر لے لی گئی۔ ’سیو اور سی لائنزیز یشن‘ سے متعلق معلومات حاصل کرنے کا کام اس کے ذمہ تھا۔ انٹرنیٹ، پیلک سروس، ایفرو ایشیائی سروے کے بعد اُس کے ساتھ جڑے ہوئے لوگ اپنی اپنی رپورٹ تیار کرتے تھے ۔ ان جی اوز کی طرف سے پابندی سے ، ہر ماہ ایک میگزین بھی شایع ہوتی تھی۔ اس کا اسٹاف الگ سے تھا۔ یہاں سے بہت چھوٹی چھوٹی معلوماتیں جمع کر کے اس کی رپورٹ ہیڈ کوارٹر بھجوائی جاتی تھیں ۔ مثلاً اجودھیا کی مٹی میں پراچین سبھیتا تلاش کرنے کا مسئلہ ہو۔ ایک ایسی مٹّی جو زمانۂ قدیم میں راجہ دشرتھ کے وقت کی مٹّی سے میل کھا سکتی ہو۔ سینکڑوں فٹ نیچے کی زمین سے ، آثار قدیمہ کے طور پر کچھ بھی پا لینے کا تجسس ، تہذیبوں پر ریسرچ کرنے والوں کی آنکھوں میں ایک انوکھی چمک بھر دیتا تھا___ حقیقت یہ ہے کہ اس نے ایسی چمک کے پیچھے ہر بار اپنے لیے نفرت کے رنگوں کو ہی محسوس کیا تھا۔ جیسے وہ لکھیا سنگھ کا بچہ۔۔۔ 
یقینی طور پر کہہ سکتا ہوں کہ آپ لکھیا سنگھ کو نہیں جانتے ۔ اُسے جاننا ایسا کوئی ضروری بھی نہیں ہے ۔ مگر لکھیا سنگھ ان لوگوں میں سے ایک ہے ، جو ہر بار اسلم شیرازی  جیسے لوگوں کے راستہ میں اپنی زہریلی باتوں کا دھواں بچھا دیتے ہیں ۔ جیسے اس دن ۔۔۔  لکھیا سنگھ کا لہجہ سخت ہو گیا تھا۔
’ مان لو۔ کھدائی سے ایسا کچھ برامد ہو جاتا ہے میاں ، جو تمہارے لیے تصدیق دے ، کہ وہاں ہم ہی ہم تھے تو پھر___ بوریا اٹھاؤ گے ۔ پاکستان جاؤ گے ۔۔۔ ‘
’ کیوں ؟‘
’ نا___ تمہیں تو نہ چٹ منظور نہ پٹ۔۔۔ ‘
اُسے احساس تھا، لکھیا جیسے لوگوں کی تعداد بڑھ رہی ہے ۔ لیکن اس ’تہذیب بچاؤ‘ جیسی مہم میں بھی، ایسے لوگوں کی شمولیت بڑھتی جائے گی ، اُسے  اس کا اندازہ نہیں تھا۔ آرمینیا آرٹ سینٹر کے اس کشادہ ایرکنڈیشن کمرے میں اسلم شیرازی پر جو ذمہ داریاں ڈالی گئی تھیں وہ عام طور پر پراچین گرنتھوں ، سنسکرتی یا کسی ایسے سروے سے متعلق ہوتیں ، جہاں پراچین بھارت کو لے کر کسی نئی معلومات کو دوسروں تک پہنچانا ہوتا تھا۔ عام طور پر کسی نئی رپورٹ کو بناتے ہوئے لکھیا سنگھ ایسے طنز بھرے جملے اُس کی  طرف ضرور اچھالتے ___ دیکھا۔ تمہارا اسلام یہاں بھی نہیں ہے ، ارے تمہاری پونچھ عرب میں تھی تو یہاں کیسے نظر آئے گی۔۔۔ ‘
لکھیا سنگھ سنجیدہ ہو جاتا___ تمہاری جڑ، تمہاری تہذیبیں یہاں نہیں ملیں گی شیرازی ۔ مغلوں کی یادگار بھی کھود ڈالو تو ہماری ہی ہڈیاں اور نشانیاں ملیں گی۔ کیوں ؟ ہماری مردہ ہڈیوں پر بھی تم عمارتیں بنانے سے نہیں چوکے ۔۔۔  
واپس اپنی میز تک لوٹنے تک لکھیا سنگھ کے زور دار قہقہے اس کا پیچھا نہیں چھوڑتے تھے ___
آتے جاتے وہ ہر بار اپنی زہریلی گفتگو کا ایک تیر چھوڑ ہی دیتا تھا___ ’یار شیرازی کیوں پنگا لے رہے ہو ہم سے ۔۔۔  تم لوگ مل کر مندر کیوں نہیں بنوا دیتے ۔۔۔ ‘
’ڈرتے ڈرتے اس نے اپنی زبان کھولی تھی ۔۔۔  پھر تم اور جگہ بھی اپنا حق مانگو گے ۔۔۔ ‘
’ تو؟‘ لکھیا کے چہرے کا رنگ تبدیل ہوا تھا___ پھر یکایک وہ قہقہہ لگا کر ہنسا۔۔۔  ہم اور مانگیں گے تم اور بنوا دینا۔ ہم مانگتے جائیں گے تم بنواتے جانا___ وہ ایک بار پھر خونخوار چہرے کے ساتھ سامنے ہوتا ___ ’ تم کیا سوچتے ہو۔ تم سالے تو باہر سے آئے تھے ۔ اور ہم تھے سیدھے سادے لوگ۔ پانی اور پوترتا کا رشتہ ہی جانتے تھے ۔شدھ بھوجن، شاکاہاری بھوجن، پہننے کو سادا لباس۔اور اس سے زیادہ کیا تھا ہمارے پاس___ نہ لڑنا جانتے تھے نہ تمہاری طرح مکاری اور عیاری جانتے تھے ۔ یہ سب تو تم نے سکھایا۔ بار بار حملہ کر کے ہمارے مندروں کو لوٹا۔ ہمیں کمزور بنایا___ اب آہستہ آہستہ سیاست ہم نے بھی سیکھ لی تو___ ہم وہی کریں گے جو تم نے کیا تھا۔ اہنسا پرمو دھرما یا گاندھی جی کے سدھانتوں کا یگ نہیں ہے ۔ یہ یگ ہے بدلا لینے  کا۔ دھرم کو سر اٹھا کر جینے کا حق دینا ہے ،تو دھرم کو راجنیتی سے جوڑنا ہو گا۔۔۔ 
***
سچ یہ ہے کہ اسلم شیرازی ہر بار ڈر جاتا تھا ___ ہر بار لکھیا کی آواز اسے خوف میں مبتلا کر دیتی تھی۔ ایک تو پردیس کا معاملہ پھر یہی پردیس جب اپنا دیس بن گیا تو بجائے گھٹنے یا کم ہونے کے اس کے اندر کے خوف میں بھی مزید اضافہ ہوتا رہا۔ کیونکہ پہلے فاطمہ نہیں آئی تھی۔ پہلے زندگی کا کوئی سا بھی خوشگوار احساس اس کے شامل نہیں تھا۔ شاید ایک زندگی میں دوسرے کو شامل کیے جانے کے احساس کے بعد ، مکڑیاں کچھ زیادہ ہی تعداد میں خوف کے جالے بننے کا کام کیا کرتی ہیں ۔ مثلاً اس کی کسی بھی بات سے فاطمہ پر کوئی اثر نہ ہو۔ اس کے کسی ری ایکشن سے فاطمہ کی زندگی متاثر نہ ہو۔ اور جو کچھ اس کے پرکھوں ، پروجوں نے کیا تھا، اس کا صلہ ایک نہ ایک دن تو ملنا ہی تھا۔ صدیوں کی حکومت، تانا شاہی اور غرور میں ڈوبے ہوئے دن۔ مندروں کو توڑنا، ہندوؤں پر جزیے لگانا، یعنی اتہاس آپ سے پیچھا کہاں چھڑاتا ہے ۔ آپ جتنا اتہاس یا تواریخ سے ہاتھ جھٹکنا چاہتے ہیں ، تاریخ کے میلے ، خون میں ڈوبے ہاتھ آپ کو اتنا ہی جکڑ لیتے ہیں __ بھاگو مت۔ یہ سب تمہارا کیا دھرا ہے ___ اور پھر غلامی کے اندھیرے دن، جس پر مسلم حکمرانوں کی کمزوریوں اور عیاشیوں کی مہر لگی ہوئی تھی۔ ذرا آگے بڑھیے تو وبھاجن یا تقسیم کی دردناک کہانی جیسے چیخ چیخ کر اشارہ کرتی ہے کہ دیکھ یہی مسلمان ہیں ، جو بٹوارے کا سبب بنے __ آنکھیں کھلنے کے بعد سے ہی اسلم شیرازی ملک میں ہونے والے دنگے فساد کے پیچھے ، مسلمانوں کے خوفناک اور خونی اتہاس کی کہانیوں سے گزرتا رہا۔ پھر تو جیسے عادت سی پڑ گئی۔ زندگی کے راستے میں جو بھی ملے ، زیادہ تر لکھیا سنگھ جیسے لوگ ہی تھے ۔ کچھ لوگ یا تو صاف اور بے باک ہوتے تھے ۔ اور کچھ پیٹھ پیچھے اتہاس کی کتابوں پر حامی بھرنے والے ___ کل ملا کر اُس کی سمجھ سے زیادہ تر لوگوں کا یقین یہی تھا، کہ اس ملک میں ہر غلط، ناجائز، توڑ پھوڑ اور دہشت گردی کے پیچھے صرف اور صرف مسلمانوں کا ہی قصور رہا ہے ۔
نیل کی پیدائش کے دوسرے دن دفتر میں مٹھائیاں باٹتے ہوئے اچانک ہی لکھیا سنگھ نے اس کے راستہ کو روک دیا تھا___ کس خوشی میں میاں جی___ پانچ پیر کی مزار پر دس ہندوؤں کو ٹھوک دیا تم لوگوں نے اس خوشی میں ۔۔۔  یا پھر اپنی جیت کی خوشی میں ۔ کہ پولس نے بھی تم لوگوں کا ساتھ دیا___‘
’’ مجھے ۔۔۔  مجھے بچی ہوئی ہے ۔۔۔ ‘
’کیا___ ‘لکھیا سنگھ بولا۔ ایک دم سے ٹھہر گیا___ اس کے اندر کا کڑوا ’سینس آفرہیومر‘ اس کا مذاق اڑانے کے لیے تیار تھا۔
’کھا لیتا ہوں میاں جی۔ لڑکا ہوتا تو نہیں کھاتا۔ لڑکی ہے ۔ اس لیے کھا لے رہا ہوں ۔ ممکن ہے ، ہمارے دھرم کا کوئی لڑکا ہی لے جائے ۔۔۔  ہو ہو ہو،، وہ ہنس رہا تھا۔ لیکن سنو شیرازی۔ تمہاری بچی نے آنے کے لیے ٹھیک ٹائم نہیں چنا۔ ارے ہمارے دس جنے مر گئے تھے ۔ نہیں مار دیئے گئے تھے ۔ تمہارے لوگوں دوارا۔ یہ کوئی شبھ سمئے تھا، پیدا ہونے کے لیے ۔۔۔ ‘
دھیرے دھیرے لگنے لگا تھا، آرمینیا آرٹ سینٹر کا ہر آدمی وہی زبان بولنے لگا ہے ، جو لکھیا سنگھ بولتا ہے ۔ کئی بار اس کے جی میں آیا کہ باہر ان کی رپورٹ کر کے بھیج دوں ۔ صاف صاف لکھ دوں کہ قدیم تہذیب کو بچانے کی صورت میں آپ ہی کے لوگ ہمارے ورتمان اور مشترکہ تہذیبی وراثت کو ختم کرنے میں لگے ہیں ۔ پہلے اپنا ورتمان بچا لیجئے ۔ قدیم تہذیب کو بچانے کی بات بعد میں سوچئے گا۔ لیکن یہ شکایتیں کس سے کرتا۔ چھ مہینے سال میں باہر سے ڈے لی گیٹ یا ہیڈ کوارٹر سے انکوائری یا دیکھنے کے لیے سی او اور دوسرے ڈائرکٹر وزٹ کیا کرتے ۔ وہ بھی یہ دیکھنے کے لیے کہ فنڈ کا غلط استعمال تو نہیں ہو رہا ہے ___ ان سے کچھ بھی بولنے یا کرسی کو ’اونچا‘ کرنے کی ہمت اس میں نہیں تھی۔۔۔ 
***
پیارے قارئین ، یقین کریں ، آئندہ صفحات میں زندگی اور فنتاسی کے میل سے جو کہانی آپ پڑھیں گے ،  شاید آپ کو اس پر بالکل یقین نہ آئے ۔ لیکن یہ کہانی اسی لمحے پیدا ہو گئی تھی جب لکھیا سنگھ نے اس کا یعنی اسلم شیرازی کا مذاق اڑایا تھا۔ اپنی کرسی پر واپس لوٹنے تک جیسے ہزاروں کی تعداد میں خونی منقار والے گدھ اس کے چاروں طرف چھاچکے تھے ۔ جسم میں لرزش تھی___ پاؤں کانپ رہے تھے ۔ آنکھوں کے آگے اندھیرا چھا رہا تھا۔ لکھیا سنگھ کے زہریلے لفظ اُسے ڈس رہے تھے ۔۔۔  ’لڑکا ہوتا تو نہیں کھاتا۔۔۔  لڑکی ہے اس لیے ۔۔۔  تمہاری بچی نے آنے کے لیے شبھ سمئے نہیں چنا۔۔۔  یہ کوئی سمئے تھا، پیدا ہونے کا ۔۔۔ ، اور یہ سچ تھا، فاطمہ کے گھر آ جانے کے بعد بھی اُس نے نیل کو پلٹ کر نہیں دیکھا تھا۔ یا اس کے اندر اتنی ہمت ہی نہیں تھی کہ نیل کو دیکھ پانے کی کوشش کرتا۔ کیونکہ ولادت کے وقت اسے دیکھے جانے پر ہی اس پر غشی طاری ہو گئی تھی اور جیسا کہ داستان کے شروع میں ، بتایا جا چکا ہے کہ اس نے کہا تھا۔ نیل تو ہے ہی نہیں ۔ اور ڈاکٹر نے کہا تھا۔ وہ ہے ۔ آپ  ذرا دیکھیے تو سہی، وہ بن رہی ہے ___ اور قصہ کوتاہ بات یہ تھی کہ وہ سچ مچ بن رہی تھی۔ یعنی جو گوشت پوست کا لوتھڑا نیل کی شکل میں اس کے سامنے تھا، وہ آدھا ادھورا تھا۔ عام پیدا ہونے والے بچے سے اس کا سر کہیں زیادہ چھوٹا تھا۔ منہ کا حصہ ابھی بنا ہی نہیں تھا___ ایک لمحے کو اس کی نگاہ نیل کی طرف چلی گئی اور بڑی مشکل سے وہ اپنی چیخ دبا پانے میں کامیاب ہوا تھا۔ لیکن دوسرے ہی لمحے وہ کانپ گیا تھا۔ جو کچھ ہوا تھا، وہ ایک دم اچانک ہوا تھا۔ ننھی نیل کی بند آنکھیں اس سے ٹکرائی تھیں ۔۔۔  اور آپ یقین کریں ۔۔۔  وہ آواز، یقینی طور پر ۔۔۔ ۔۔۔ ۔۔۔  وہ آواز بالکل صاف تھی۔۔۔  اور وہ آواز یقیناً اس کے لیے تھی۔۔۔  ’ ڈرو مت۔۔۔ ‘
وہ ادھر اُدھر دیکھنے لگا___
’’ادھر اُدھر مت دیکھو پاپا۔ یہ میں ہوں ۔ ابھی تم سے بہت باتیں کرنی ہیں ۔ مگر خدارا، پہلے یہاں سے مجھے گھر لے چلو۔ اور خدا کے واسطے یہاں ابھی بہت سے لوگ کھڑے ہیں ۔ ایسے ، حیرانی کے عالم میں چونک چونک کر اپنا مذاق مت اڑواؤ پاپا۔ بس مجھے یہاں سے لے چلنے کی پہل کرو___‘
وہ پسینے پسینے تھا۔
ڈاکٹر کچھ حیرانی کچھ شک سے اس کی طرف دیکھ رہا تھا۔
’ کیا ہوا؟‘
’ نہیں کچھ نہیں ۔۔۔ ‘
’آپ کانپ رہے ہیں ، آپ کا چہرہ پسینے میں ڈوب گیا ہے ۔‘
’ نہیں ، بس یونہی___‘
کھڑکی کے اس پار سورج غروب ہو رہا تھا۔
نیل اور پیرا مڈ کی تاریک دنیا
اس درمیان  صرف اتنا ہوا کہ نیل گھر آ گئی۔ فاطمہ جب نیل کو لے کر پہلی بار اپنے بیڈ روم میں داخل ہوئی تو اچانک وہ زور سے چلّا پڑی۔ نیل فاطمہ کی گود میں ، کپڑوں سے لپٹی ہوئی، ایک چھوٹی موٹی گٹھری کی شکل میں تھی۔ کمرے میں اڑتی ہوئی ایک چمگادڑ تیزی سے فاطمہ کے کان کے پاس سے اڑتی ہوئی سامنے والی دیوار کے پاس چلی گئی۔ مارے خوف کے فاطمہ نے نیل کو بستر میں ڈال دیا__ دونوں کان بند کر لیے ___ چمگادڑ کو کمرے سے باہر جانے کا راستہ نہیں مل رہا تھا۔
وہ زور سے چیخا___  کھڑکی کھول دو۔
فاطمہ ابھی تک اپنی آنکھیں اور دونوں کان بند کیے کھڑی تھی۔ بچپن سے چمگادڑ کو لے کر ایک خوف اندر اندر بیٹھ گیا تھا۔ چمگادڑ کان میں داخل ہو جاتے ہیں ۔ بچپن میں سنے ہوئے ایسے ہزاروں قصہ تھے ___ مگر چمگادڑ کا یہ رقص جلد ہی تھم گیا۔ کھلی کھڑکی سے چمگادڑ کو باہر نکلنے کا موقع مل گیا___ فاطمہ نے اپنی سانسیں برابر کیں ۔ پیار سے نیل پر جھک گئی___ نیل سوگئی تھی___  گورا رنگ،سر پر بالوں کا جمگھٹ تھا۔ مگر منہ کا حصہ خالی تھا ۔ فاطمہ آہستہ آہستہ اس کے بالوں کو سہلا رہی تھی۔
’ تم نے سنا ___ ڈاکٹر نے کہا ہے ۔ پلاسٹک سرجری ہو جائے گی۔ پھر سب کچھ ٹھیک ہو جائے گا___
اس نے پلٹ کر پیار بھری نظروں سے اُس کی طرف دیکھا___ سب کچھ ٹھیک ہو جائے گا نا۔۔۔ ؟
’ اس کی آواز میں درد کا اک ایسا راگ چھپا تھا کہ وہ اندر تک لہو لہان ہو گیا___
اپنے کمرے میں واپس آنے تک اسلم شیرازی بس اسی خیال سے دوچار رہا کہ کیا اسپتال سے گھر آتے ہوئے سچ مچ اُس نے نیل کی آواز سنی تھی۔ یا اس کا وہم تھا___ نہیں یقیناًاس کے کان بج رہے ہوں گے ۔ اور یہ کوئی نئی بات نہیں ہے ۔ ممکن ہے ، خوف کے مسلسل حملے میں ، اسے اپنی ہی بات سنائی دی ہو___ اُس دن کئی بار ایسا ہوا جب فاطمہ کسی نہ کسی کام سے اندر باہر کرتی رہی اور وہ تا دیر نیل کے پاس رہا۔ یا تو وہ سوتی رہی۔ یا پھر چیخ چیخ کر رونا شروع کر دیتی۔ لیکن ایک بار بھی اس نے اس کی طرف پلٹ کر نہیں دیکھا___
وقت تیزی سے گزرنے لگا تھا۔ ڈاکٹر کی پیشن گوئی صحیح ثابت ہوئی تھی۔ نیل کو سیزریا جھٹکے شروع ہو گئے تھے ۔ جھٹکے کے دوران اس کا چہرہ بالکل پیلا پڑ جاتا اور اچانک وہ تیز تیز سر کو جھٹکا دینے لگتی۔ ڈاکٹر کے مطابق چھوٹے دماغ والے ایسے بچے ، ایب نارمل ہوتے ہیں اور یہ جھٹکے معمولی بات ہیں ۔ اور یہ سچ ہے کہ ڈاکٹر نے پہلے دن سے ہی اس بات کا احساس کرا دیا تھا کہ نیل زیادہ دنوں تک تمہاری دنیا میں رہنے کے لیے نہیں آئی ہے ___
فادر کی نظروں میں نیل کی موجودگی کا مقصد صاف تھا۔
’ وہ تمہارے خوف کا چہرہ ہے ___‘ فادر اسمتھ سنجیدہ تھے ۔ اُس سے زیادہ دل مت لگاؤ۔ بس سمجھ لو۔ وہ چند دن کی مہمان ہے ، تمہیں اس مہمان کی قدر کرنی ہے ___  
’ وہ مہمان نہیں میری بیٹی ہے فادر۔۔۔  ، اُس کے آنسو سارے باندھ توڑ گئے تھے ___ ایک بیٹی جس کے بارے میں اُٹھتے بیٹھے ، سوتے جاگتے سپنے دیکھتا تھا۔ ایک بیٹی، جس کے لیے میں سب کچھ بھول گیا تھا۔۔۔ ‘
’بھولے نہیں تھے ۔ تم ایک انجانے خوف کی پرورش کر رہے تھے ۔۔۔  افسوس ! ہم اقلیت کے لوگ اس انجانے خوف سے باہر نکل ہی نہیں سکتے ۔‘
**
ارمینیا آرٹ بلڈنگ کی عمارت میں اس دن ایک بار پھر لکھیا سنگھ نے اس کا نام لے کر پکارا تھا___
قریب جانے پر لکھیا سنجیدہ چہرے کے ساتھ اُس سے مخاطب تھا۔
’کبھی تم نے ایک بات غور کی اسلم شیرازی‘
’کون سی بات؟‘
’میں نے سمجھا تھا ، شاید نہیں پوچھنے کی ضرورت نہیں پڑے گی۔ تم خود ہی سمجھ جاؤ گے ۔‘
 میں ابھی بھی نہیں سمجھا___
لکھیا نے اس کی آنکھوں میں آنکھیں ڈال دیں ۔ اچھا بتاؤ، یہاں تمہاری ذات کے کتنے لوگ ہیں ؟
’ اکیلا میں ہوں ۔‘
’ یہی تو پوچھ رہا ہوں ۔‘ لکھیا ہنس رہا تھا___ اکیلے کیوں ہو یہاں ۔ یہاں سے چلے کیوں نہیں جاتے ۔ ذرا سوچو اگر یہاں تم نہیں ہوتے ، تو یہاں ہمارا ایک آدمی ہوتا___ ہمارا یعنی ہمارے دھرم کا۔۔۔  ایک تم نے ہماری پوری کیمسٹری بگاڑ دی ہے ۔‘ اسے گہرے سناٹے میں چھوڑ کر لکھیا تو چلا گیا لیکن اسلم شیرازی کو اس گہری دھند یا سناٹے سے باہر نکلنے میں کافی اذیت کا سامنا کرنا پڑا۔ اُس کے جی میں آیا، لکھیا سے کہے ۔ اپنے دھرم کے آدمی ہونے پر بھی تمہارا جی نہیں بھرے گا لکھیا سنگھ۔ پھر تم جات برادری لے آؤ گے ۔ گوتر کی باتیں کرو گے ۔ اس پر بھی بس نہیں چلے گا تو چھیتریتا اور ونش واد کی دہائیاں دو گے ۔ بات یہ ہے کہ تم لوگوں کا ہاضمہ خراب ہے ___ لیکن اسلم شیرازی کی اپنی کمزوریاں اس پر حاوی تھیں ۔ وہی کمزوریاں ، جس کے ساتھ وہ بڑا ہوا تھا۔ جس کے ساتھ اُس نے پاؤں پاؤں چلنا شروع کیا تھا۔ اسکول سے کالج اور کالج سے اپنی ذمہ داریوں کی دنیا میں آنے تک انہی کمزوریوں نے اس کی پوری زندگی کو ایک ڈراؤنے خواب میں تبدیل کر دیا تھا۔
اور اب اس ڈراؤنے خواب کی شکل میں نیل سامنے تھی۔۔۔ 
وہ چاہتا تھا کہ نیل آسمان میں اڑتی۔ اس کے چھوٹے چھوٹے ڈینے ہوتے ۔۔۔  مگر___ نیل کے ڈینے ٹوٹے ہوئے تھے ۔۔۔ 
نیل کی سب کچھ اس کی آنکھیں تھیں ۔ چھوٹی چھوٹی آنکھیں ، جن آنکھوں میں وہ کوئی بھی سپنا نہیں رکھ سکتا تھا۔
چھوٹے چھوٹے ہاتھ، جن کی انگلیاں مضبوطی سے تھام کر وہ انہیں چلنا نہیں سکھا سکتا تھا۔۔۔ 
اور ایک آدھا ادھورا منہ، ایک آدھی ادھوری سی نیل۔۔۔  اور بڑھتا ہوا وقت کا قافلہ جیسے ہر لمحہ اسے وارننگ دینے کے لیے موجود ہوتا۔۔۔  نیل جا رہی ہے ۔ نیل کی زندگی سے ایک دن اور کم ہو گیا۔ بدنصیبی کی کوئی بھی کہانی، شاید اس سے زیادہ اذیت ناک نہیں ہو سکتی کہ وہ ہر لمحہ نیل کو خود سے دور جاتا ہوا دیکھ رہا تھا اور بے بس تھا۔
حقیقت یہ ہے ، کہ وہ نیل کو کسی پیرامڈ میں لے جا کر چھوڑ دینا چاہتا تھا۔ عین ممکن ہے ، آپ اسے کوری فنتاسی، ایک بچکانہ خیال، ایک واہیات اور محض جذباتی ہونے کی دلیل کے ساتھ خارج کر دیں ۔۔۔  مگر یہ بھی سچ ہے کہ اُنہی دنوں اُسے  خواب میں پیرامڈ نظر آنے لگے تھے ۔۔۔  ہزاروں کی تعداد میں ۔۔۔  اسلم شیرازی کو اس بات کا احساس تھا کہ ایک دن سونے چاندی اور زندگی کی تمام تر آسائشوں کے ساتھ دفن ، پیرامڈ میں آرام کرتے یہ مردے ضرور جاگتے ہوں گے ___ یا ضرور جاگیں ۔ پھر آواز دیں گے ۔۔۔  جیسے اس کی نیل۔۔۔  وہ اسے چپکے سے کسی پیرامڈ میں رکھ آئے ۔۔۔  کیا خبر، چپکے سے نیل جاگ جائے ۔۔۔  چپکے سے اُسے آواز لگائے ۔۔۔  چپکے سے اٹھ کر چلنے کی تیاری کرے ۔۔۔  چپکے سے اٹھ کر ہوا میں تیرتی ہوئی گود میں آ جائے ۔۔۔  اس کی  بانہوں میں سما جائے ۔۔۔ 
پیارے قارئین۔۔۔  یہاں آپ کو ذرا سا ٹھہرنا پڑے گا۔ کیونکہ جیسا آپ کو شروع میں بتایا گیا۔ یہ کہانی وہاں سے شروع نہیں ہو سکتی، جہاں سے آپ چاہتے ہیں ۔ اور یہ اُنہی دنوں کا واقعہ ہے جب عالمی نقشہ پر دہشت پسندی کے ایک کے بعد ایک کئی حادثے نے مسلمانوں کو دہشت پسند قرار دے دیا کر دیا تھا۔ کشمیر سے کنیا کماری اور امریکہ سے برطانیہ ہر جگہ داڑھی والا مسلمان شک کے دائرے میں تھا۔ اور یہاں ڈاکٹروں کے مطابق نیل کے سیزر اس قدر بڑھ چکے تھے کہ اب اس کی زندگی کے سارے راستے مسدود ہو گئے تھے ۔ فاطمہ کی آنکھیں ایک ایسی جھیل بن چکی تھیں ، جس کا سارا پانی سوکھ چکا ہو___ نیل کی چیخیں اب اتنی زیادہ دہشت میں مبتلا کرنے والی ہوتیں کہ ربّ سے مانگی جانے والی دعاؤں میں اب اس کے لیے  موت کی آرزو ہوتی۔۔۔  اور یقیناً وہ ایک سرد ترین رات تھی، جب سرد کہاسے نے پورے شہر پر اپنا سایہ ڈال رکھا تھا۔ کمرے میں مرکری روشنی تھی۔ مسلسل کرب کی کیفیت سے گزرتے ہوئے یکایک اسلم شیرازی کی نظر نیل پر چلی گئی۔ اور وہ یکایک چونک پڑا۔
نیل کی روشن چمکتی آنکھیں اس کی آنکھوں میں جھانک رہی تھیں ۔۔۔  اور یقیناً وہ اس کی آواز سن سکتا تھا، محسوس کر سکتا تھا۔
’تم اتنا ڈرتے کیوں ہو۔۔۔  ہاں تمہی سے پوچھ رہا ہوں پاپا۔۔۔  کیوں ڈرتے ہو۔۔۔ ‘
’میں ۔۔۔ ‘
’یہاں اور کون ہے ۔ تمہارے اور ممّی کے سوا۔۔۔  مجھے تمہارا ڈرنا پسند نہیں ہے ۔۔۔ ‘ 
پسند نہیں ہے ؟
’اور کیا۔۔۔  تم ڈر ڈر کر بڑے ہوئے ۔ ڈر ڈر کر زندگی شروع کی۔۔۔  ڈر ڈر کر مجھے پیدا کیا۔۔۔  اور دیکھو تو۔۔۔ ‘
’کیا دیکھوں ۔۔۔ ‘
’مجھے اور کسے ۔ تم نے اپنا ڈر ممّی کو دے دیا۔ ممّی میرے روپ میں اس ڈر کی پرورش کرتی رہیں ۔ اور دیکھو تو ۔۔۔  میں تمہاری زندگی میں آئی بھی اور نہیں بھی آئی۔ کیا ملا تمہیں ڈرنے سے ___ اور اب میں جارہی ہوں _ لیکن میں تمہیں خوفزدہ نہیں دیکھ سکتی پاپا۔ سمجھ لو، میں تمہاری خوف کی شکل ہوں ۔ اور اب میں جارہی ہوں ، تو تمہیں خوفزدہ نہیں ہونا چاہئے ۔۔۔ ‘
نیل کی آنکھوں میں چمک تھی۔۔۔  ایسی چمک جو اسلم شیرازی نے اپنی اب تک کی زندگی میں شاید ہی کبھی دیکھی یا محسوس کی ہو۔۔۔ 
’اور جان لو پاپا۔۔۔  میں جا رہی ہوں ۔۔۔  میں کبھی لوٹ کر تمہاری دنیا میں واپس نہیں آؤں گی۔ مگر مجھے یاد کرنے کا ایک ہی  طریقہ ہے پاپا۔۔۔  تم ڈرو گے نہیں ۔ کیوں کہ ڈرنے کے لیے کچھ بھی نہیں ہے تمہارے پاس۔۔۔ ‘
نیل نے مسکراتے ہوئے اُس کی طرف دیکھا اور پلٹ کر آنکھیں بند کر لیں __ جیسے اب اس کی ضرورت نہیں رہ گئی ہو۔۔۔ 
جیسے اس نے اپنا کام مکمل کر لیا ہو۔۔۔ 
اور آخر میں 
کہتے ہیں ، دنیا کے آٹھ عجوبوں میں سے ایک پیرامڈ تک پہنچا کوئی سہل کام نہیں ۔ جہاں روشنی اور ہوا کا گزر نہیں ۔ ایک نہ ختم ہونے والی اندھیری سرنگ___ نہ ختم ہونے والی سیڑھیوں کی قطار اور بھول بھلّیاں ___ ایک پر اسرار دنیا اور پتھروں سے پھوٹتی ہوئی خاموشی___ ایک بھیانک فنتاسی اور خوف کے گہرے کہرے سے باہر نکلنے تک، گو یہ کافی مشکل اور دشوار کن مرحلہ تھا، لیکن اسلم شیرازی نے اس دھند اور تاریکی میں زندگی کی ایک موہوم سی کرن ڈھونڈھ لی تھی۔
نیل جا چکی تھی___
نیل کے جانے کا بھیانک سنّاٹا زندگی کے راستہ میں حائل ضرور تھا، تاہم اسی سنّاٹے سے اسلم شیرازی اپنی زندگی کا نیا باب شروع کرنا چاہتا تھا۔ اور جیسا کہ اس دن آرمینیا آرٹ سینٹر کی بلڈنگ کی سیڑھیاں چڑھتے ہوئے اچانک ہی اس نے لکھیا سنگھ کے کندھے پر ہاتھ رکھ دیا۔ اور اس سے پہلے کہ لکھیا سنگھ حیرانی سے اس کی طرف دیکھتا، اسلم شیرازی نے برسوں سے اندر دبے ہوئے لاوے کو ایک ہی جھٹکے میں نکال دیا۔
’ سنو لکھیا سنگھ۔ برسوں سے تم کہتے رہے ۔ میں سنتا رہا۔ لیکن کچھ باتیں ایسی ہیں جو تمہیں بتانا ضروری ہے ۔‘
مثلاً؟ لکھیا سنگھ کی آنکھوں کا رنگ بدلا تھا۔
’ مثلاً یہ کہ اب مجھے اپنے آپ کو اور تمہیں یہ بتانا ضروری ہے کہ جن لوگوں نے ملک کا بٹوارہ کرایا۔ وہ میں نہیں تھا۔ اس لیے اس حادثے کی سزا تم کم از کم مجھے نہیں دے سکتے ۔ جس نے بابری مسجد بنایا، وہ بھی میں نہیں تھا، جس نے گودھرا کیا، وہ بھی میں نہیں تھا___ دنیا کے ایسے کسی بھی حادثے میں میری شرکت نہیں رہی ہے لکھیا سنگھ، تمہاری رہی ہو تو میں نہیں جانتا___ اس لیے جو کام میں نے کیے ہی نہیں ، تم بار بار اس کام کے لیے مجھے ذلیل کرنا چاہو گے تو میں برداشت نہیں کروں گا۔ اور ہاں ، کیمسٹری میری موجودگی سے نہیں تمہاری موجودگی سے خراب ہوئی ہے ۔۔۔  اگر اس سینٹر سے کسی ایک آدمی کو جانا ہو گا تو وہ تم ہو گے لکھیا سنگھ۔۔۔ ‘
گھر واپس آنے پر آج پہلی بار وہ محلے کے سونا حلوائی کی دکان سے چھنی ہوئی تازہ جلیبیاں لے کر گھر پہنچا تھا۔ یقینی طور پر یہ فاطمہ کے لیے چونکنے کی بات تھی۔۔۔ 
’تمہیں تو آج تک کوئی بھی اچھی بری چیز گھر لانے کی توفیق نہیں ہوئی__ یہ جلیبی لے کر کیسے آ گئے ___‘
’پتہ نہیں ‘
اس کی  آواز جیسے پراسرار پیرامڈ کی تنگ و تاریک دنیا میں گم ہو گئی تھی___

***

مصنف کی اجازت سے :
ان پیج سے تبدیلی، تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
A presentation of http://urdulibrary.org, http://kitaben.ifastnet.com, and http://kutub.250free.com


