


تفسیر المدنی

محمد اسحاق خان ولد سردار خانولی

حصّہ دوم۔ سورۃ ۵ تا ۹


بسم اللہ الرحمن الرحیم

فہرست

(سورۃ المآئدہ ۔ سورہ نمبر ۵ ۔ تعداد آیات ۱۲۰)	3
(سورۃ الانعام ۔ سورہ نمبر ۶  ۔ تعداد آیات ۵۶۱)	55
(سورۃ الاعراف ۔ سورہ نمبر ۷ ۔ تعداد آیات ۲۰۶)	113
(سورۃ الانفال ۔ سورہ نمبر ۸ ۔ تعداد آیات ۷۵)	181
(سورۃ توبۃ ۔سورہ نمبر ۹ ۔ تعداد آیات ۱۲۹)	207



(سورۃ المآئدہ ۔ سورہ نمبر ۵ ۔ تعداد آیات ۱۲۰)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔
ترجمہ

۱۔۔۔     اے وہ لوگو، جو ایمان لائے ہو، پورا کرو تم اپنے عہدوں کو، حلال کئے گئے تمہارے لئے چوپائے قوم کے سب جانور بجز ان کے جو تمہیں (آگے ) سنائے جائیں گے ، مگر شکار کو حلال نہ سمجھنا احرام کی حالت میں ، بے شک اللہ جو چاہتا ہے حکم فرماتا ہے ،
۲۔۔۔      اے وہ لوگو، جو ایمان لائے ہو، تم حلال نہ سمجھ لینا اللہ کی نشانیوں (کی بے حرمتی) کو، اور نہ ہی حرمت والے مہینے کو، اور نہ حرم میں قربانی ہونے والے جانور کو، اور نہ ان جانوروں کو جن کے گلے میں (قربانی کی نشانی کے طور پر) پٹے ڈالے ہوں ، اور نہ ان لوگوں کو (چھیڑنا) جو اپنے رب کے فضل اور اس کی رضامندی کی تلاش میں اس حرمت والے گھر (بیت اللہ) کی طرف جا رہے ہوں ، اور جب تم احرام سے نکل جاؤ تو تم شکار کر سکتے ہو، اور دیکھو کسی قوم کی دشمنی کہ انہوں نے تمہیں مسجد حرام سے روکا تھا تم کو اس بات پر ابھارنے نہ پائے کہ تم زیادتی کرنے لگو، اور آپس میں نیکی اور پرہیز گاری (کی بنیاد) پر ایک دوسرے کی مدد کرو، اور گناہ اور زیادتی (کی بنیاد) پر ایک دوسرے کی مدد مت کرنا، اور اللہ سے ڈرتے رہنا کہ بے شک اللہ کا عذاب بڑا ہی سخت ہے ،
۳۔۔۔      حرام کر دیا گیا تم پر مردار، خون، سور کا گوشت، اور ہر اس چیز کو جس کو غیر اللہ (کی تعظیم و خوشنودی) کے لئے نامزد کر دیا گیا ہو اور جو جانور مر جائے گلا گھٹنے سے ، یا چوٹ لگنے سے ، یا مر جائے گر پڑنے سے ، یا سینگ لگنے سے ، اور جس کو پھاڑ ڈالے کوئی درندہ، مگر (ان میں اسے ) جس کو تم ذبح کر لو، نیز جسے ذبح کیا گیا ہو آستانوں پر، اور یہ کہ تم باہم حصے معلوم کرو جوئے کے تیروں سے ، کہ یہ سب گناہ ہیں ، آج کے دن مایوس ہو گئے کافر لوگ تمہارے دین (کے مٹنے اور مغلوب ہونے ) سے پس تم لوگ ان سے نہیں ڈرنا بلکہ خاص مجھ ہی سے ڈرتے رہنا، آج میں نے مکمل کر دیا تمہارے لئے تمہارے دین کو، اور پورا کر دیا تم پر اپنے انعام کو، اور پسند کر لیا تمہارے لئے اسلام کو (ہمیشہ کے ) دین کے طور پر، پھر جو کوئی مجبور ہو گیا (اور اس نے ان ممنوعہ چیزوں میں سے کچھ کھا لیا) بشرطیکہ اس کا کسی گناہ کی طرف میلان نہ ہو، تو (اس پر کوئی گناہ نہیں کہ) بے شک اللہ بڑا ہی بخشنے والا، نہایت ہی مہربان ہے ،
۴۔۔۔      پوچھتے ہیں یہ لوگ آپ سے (اے پیغمبر!) کہ کیا حلال ہے ان کے لئے ؟ تو آپ (انہیں ) بتا دیں کہ حلال کر دی گئیں تمہارے لئے سب پاکیزہ چیزیں ، اور ان شکاری جانوروں کے شکار بھی جن کو تم نے سکھایا (سدھایا) ہو، ان طریقوں سے جو تم کو سکھائے ہیں اللہ نے ، بشرطیکہ ان کو تم نے خود چھوڑا ہو، پس کھاؤ تم اس (شکار) میں سے ، جو انہوں نے پکڑا ہو تمہارے لئے ، اور اس پر نام لیا کرو اللہ کا، اور (ہر حال میں ) ڈرتے رہا کرو تم لوگ اللہ سے ، بے شک اللہ بڑا ہی جلد حساب لینے والا ہے ۔
۵۔۔۔      اب حلال کر دی گئیں تمہارے لئے سب پاکیزہ چیزیں ، اور کھانا ان لوگوں کا جن کو کتاب دی گئی تم سے پہلے حلال ہے تمہارے لئے ، اور تمہارا کھانا حلال ہے ان کے لئے اور پاک دامن مسلمان عورتیں بھی، اور پاک دامن عورتیں ان لوگوں میں سے بھی جن کو دی گئی کتاب تم سے پہلے ، جب کہ تم ادا کر دو ان کو ان کے مہر، اس حال میں کہ انکو نکاح میں لانا (اور بیوی بنا کر رکھنا) مقصود ہو، نہ کہ محض مستی نکالنا، اور خفیہ آشنائیاں کرنا، اور جس نے کفر کیا ایمان (لانے کی چیزوں کے ) ساتھ، تو اکارت چلے گئے اس کے سب عمل، اور وہ آخرت میں سخت خسارے والوں میں سے ہو گیا،
۶۔۔۔      اے وہ لوگو، جو ایمان لائے ہو، جب تم اٹھو نماز کیلئے تو دھو لیا کرو اپنے چہروں کو، اور اپنے ہاتھوں کو کہنیوں تک، اور مسح کر لیا کرو تم، اپنے سروں کا، اور (دھو لیا کرو تم) اپنے پاؤں کو ٹخنوں تک، اور اگر تم جنبی ہوا کرو تو اچھی طرح پاک ہو لیا کرو (غسل کر کے ) اور اگر تم بیمار ہو، یا کسی سفر پر ہوا کرو، یا تم میں سے کوئی (فارغ ہو کر) آیا ہو جائے ضرورت سے ، یا تم نے صحبت کی ہو اپنی عورتوں سے ، پھر تمہیں پانی نہ مل سکے ، تو (ان تمام صورتوں میں ) تم تیمم کر لیا کرو پاک مٹی سے ، سو تم اس (پر ہاتھ مار کر اس) سے مسح کر لیا کرو اپنے چہروں ، اور اپنے ہاتھوں کا، اللہ نہیں چاہتا کہ تم پر کوئی تنگی ڈالے ، لیکن وہ یہ چاہتا ہے کہ تم کو پاک کر دے (ہر ناپاکی سے ) اور تم پر پورا کر دے اپنی نعمت کو، تاکہ تم لوگ شکر ادا کرو،
۷۔۔۔     اور یاد کرو تم اللہ کے اس احسان کو جو اس نے فرمایا تم لوگوں پر، اور اس کے اس پختہ عہد (و پیمان) کو جو اس نے تم سے لیا، جب کہ تم نے (اس کو قبول کرتے ہوئے ) کہا تھا کہ ہم نے سنا، اور مانا، اور ہمیشہ ڈرتے رہا کرو تم لوگ اللہ سے ، بے شک اللہ خوب جانتا سینوں میں چھپے بھیدوں کو،
۸۔۔۔      اے ایمان والو، ہو جاؤ تم قائم کرنے والے انصاف کو، اللہ (کی رضا) کے لئے گواہ بن کر (حق و انصاف کے ) اور (خبردار ابھارنے اور اکسانے ) نہ پائے تم لوگوں کو کسی قوم کی دشمنی اس بات پر کہ تم لوگ انصاف چھوڑ دو، تم انصاف کرتے رہو کہ وہ بہر حال زیادہ قریب ہے تقویٰ ( پرہیزگاری) کے ، اور ہمیشہ ڈرتے رہا کرو تم لوگ اللہ سے ، بے شک اللہ پوری طرح باخبر ہے ان تمام کاموں سے جو تم لوگ کرتے ہو،
۹۔۔۔     وعدہ فرما دیا اللہ نے ان لوگوں سے جو (صدق دل سے ) ایمان لائے ، اور انہوں نے کام بھی نیک کئے ، کہ ان کے لئے عظیم الشان بخشش بھی ہے ، اور بہت بڑا اجر بھی،
۱۰۔۔۔      اور (اس کے برعکس) جن لوگوں نے کفر کیا اور انہوں نے جھٹلایا ہماری آیتوں کو، وہ ساتھی ہیں دوزخ کے ،
۱۱۔۔۔      اے وہ لوگو، جو ایمان لائے ہو، یاد کرو تم اللہ کے اس احسان کو جو اس نے تم پر فرمایا، جب کہ پکا ارادہ کر لیا تھا، ایک قوم نے تم پر دست درازی کا، تو اس نے روک دیا ان کے ہاتھوں کو تم لوگوں سے (اپنی حکمت و عنایت سے ) اور تم ہمیشہ ڈرتے رہا کرو اللہ سے ، اور اللہ ہی پر بھروسہ کرنا چاہیے ایمان والوں کو،
۱۲۔۔۔      اور بلا شبہ اللہ نے پختہ عہد لیا ہے بنی اسرائیل سے (جس کا ذکر آگے آ رہا ہے ) اور ہم نے مقرر کئے (ان کی نگرانی و دیکھ بھال کے لئے ) انہی میں سے بارہ سردار، اور (مزید یہ کہ) اللہ نے فرمایا کہ یقیناً میں تمہارے ساتھ ہوں ، (اور اس عہد کا خلاصہ یہ تھا کہ) اگر تم نے قائم رکھا نماز کو، اور تم ادا کرتے رہے زکوٰۃ، اور تم (صدق دل سے ) ایمان لائے میرے رسولوں پر، اور تم نے مدد کی ان کی (راہ حق میں ) اور تم نے قرض دیا اللہ کو، تو میں ضرور مٹا دوں گا تم سے تمہاری برائیاں ، اور تمہیں داخل کر دوں گا ایسی عظیم الشان جنتوں میں ، جن کے نیچے سے بہہ رہی ہوں گی طرح طرح کی (عظیم الشان) نہریں ، پھر جس نے کفر کیا اس کے بعد تو یقیناً وہ بھٹک گیا سیدھی راہ سے ،
۱۳۔۔۔      پس بوجہ توڑ دینے کے ان لوگوں کے اپنے عہد (و پیمان) کو، ہم نے لعنت کر دی ان پر، اور سخت کر دیا ان کے دلوں کو، (اب ان کا حال یہ ہے کہ) وہ بدل دیتے ہیں کلام الٰہی کو اس کے اصل موقع سے ، اور انہوں نے بلا دیا ایک بڑا حصہ اس نصیحت کا جو ان کو کی گئی تھی، اور تم ہمیشہ مطلع ہوتے رہو گے ان کی کسی نہ کی خیانت (و بددیانتی) پر، بجز ان میں کے معدودے چند لوگوں کے ، پس معاف کر دو تم ان کو اور درگزر رہی سے کام لو ان کے بارے میں ، بے شک اللہ محبت رکھتا ہے احسان کرنے والوں سے 
۱۴۔۔۔      اور ہم نے ان لوگوں سے بھی عہد لیا جو (کہ نصرت دین کے دعوت سے ) کہتے ہیں کہ ہم نصاریٰ ہیں مگر انہوں نے بھی بھلا دیا ایک بڑا حصہ اس نصیحت کا جو ان کو کی گئی تھی، پھر ڈال دی ہم نے ان کے درمیان دشمنی (کی آگ) اور بیر (کی نحوست) قیامت کے دن تک، اور آخرکار اللہ ان کو بتا دے گا وہ سب کچھ جو یہ لوگ کرتے رہے تھے۔
۱۵۔۔۔     اے کتاب والو! بے شک تشریف لا چکے تمہارے پاس ہمارے (یہ آخری) رسول، جو کھول کر بیان کرتے ہیں (خود تمہاری) کتاب کی بہت سی ان باتوں کو جن کو کہ تم لوگ چھپاتے تھے ، اور وہ درگزر سے کام لیتے ہیں بہت سی باتوں کے بارے میں ، بے شک آ گئی تمہارے پاس اللہ کی طرف سے ایک عظیم الشان روشنی، یعنی کھول کر بیان کرنے والی ایک عظیم الشان کتاب،
۱۶۔۔۔     جس کے ذریعے اللہ سلامتی کی راہیں بتلاتا ہے ہر اس شخص کو جو پیروی کرتا ہو، اس کی رضا (خوشنودی کی باتوں ) کی، اور ایسوں کو وہ نکال باہر لاتا ہے ، اندھیروں سے روشنی کی طرف، اپنے اذن (و حکم) سے ، اور وہ ان کی راہنمائی فرماتا ہے سیدھی راہ کی طرف،
۱۷۔۔۔      یقیناً کافر ہو گئے وہ لوگ جنہوں نے کہا کہ حقیقت میں اللہ ہی مسیح ہے بیٹا مریم کا، (ذرا ان سے یہ تو) پوچھو کہ اچھا اگر ایسا ہے تو پھر کون ہے جس کا اللہ کے آگے کچھ بھی بس چل سکے ، اگر اللہ ہلاک کرنا چاہے مسیح بیٹے مریم کو بھی، اور اس کی ماں کو بھی، اور ان سب کو جو روئے زمین پر موجود ہیں ، اور اللہ ہی کی فرمانروائی ہے آسمانوں اور زمین میں بھی، اور اس ساری کائنات پر بھی، جو کہ آسمان و زمین کے درمیان میں ہے ، وہ پیدا فرماتا ہے ، جو چاہتا ہے ، اور اللہ کو ہر چیز پر پوری قدرت ہے ،
۱۸۔۔۔     اور یہود و نصاریٰ نے کہا کہ ہم تو اللہ کے بیٹے اور اس کے پیارے ہیں ، کہو کہ پھر وہ تمہیں عذاب کیوں دیتا ہے تمہارے گناہوں پر؟ (سو نہیں ایسا نہیں ) بلکہ تم بھی عام انسان ہو اس کی مخلوق میں سے وہ بخشش فرماتا ہے جس کی چاہتا ہے ، اور عذاب دیتا ہے جس کو چاہتا ہے ، اور اللہ ہی کے لئے ہے بادشاہی آسمانوں اور زمین کی اور اس ساری کائنات کی جو کہ ان دونوں کے درمیان میں ہے ، اور اسی کی طرف لوٹ کر جانا ہے ، (سب کو)
۱۹۔۔۔      اے کتاب والو، بلاشبہ تشریف لا چکے ہیں تمہارے پاس ہمارے (یہ آخری) رسول، جو کھول کر بیان کرتے ہیں تمہارے لئے (احکام شریعت کو) ایسے وقت میں جب کہ بند تھا رسولوں کا آنا، تاکہ تم لوگ یہ نہ کہہ سکو کہ ہمارے پاس نہیں آیا کوئی خوشخبری سنانے والا، اور خبردار کرنے والا، سو آ چکا تمہارے پاس ایک خوشخبری سنانے والا اور خبردار کرنے والا اور اللہ ہر چیز پر پوری قدرت رکھتا ہے ،
۲۰۔۔۔      اور (وہ بھی یاد کرنے کے لائق ہے کہ) جب موسیٰ نے کہا اپنی قوم سے ، کہ اے میری قوم، یاد کرو تم لوگ اللہ کے اس انعام (و احسان) کو جو اس نے تم پر فرمایا، جب کہ اس نے پیدا فرمائے تمہارے اندر کی، اور بادشاہ بنایا تم لوگوں کو، اور تمہیں وہ کچھ عنایت فرمایا جو اس نے دنیا جہاں میں کسی کو نہیں دیا،
۲۱۔۔۔      اے میری قوم، داخل ہو جاؤ تم شام و فلسطین کی) اس مقدس سرزمین میں ، جس کو اللہ نے لکھ رکھا ہے تمہارے لئے ، اور مت لوٹو تم الٹے پاؤں ، کہ اس کے نتیجے میں تم ہو جاؤ خسارے والے ،
۲۲۔۔۔      انہوں نے جواب دیا کہ اے موسیٰ وہاں تو بڑے سخت (اور زبردست قسم کے لوگ رہتے ہیں ، اور ہم ہرگز وہاں قدم نہیں رکھیں گے ، جب تک کہ وہ وہاں سے نکل جائیں ، ہاں اگر وہ نکل جائیں تو پھر ہم داخل ہونے کو تیار ہیں،
۲۳۔۔۔      اس پر کہا دو شخصوں نے ان سے کہا کہ تم لوگ ان پر چڑھائی کر کے ان کے دروازے تک تو پہنچو، پس جونہی تم اس طرح ان کے دروازے پر پہنچو گے ، تو یقیناً غلبہ تمہارا ہی ہو گا، اور اللہ ہی پر بھروسہ رکھو اگر تم واقعی ایماندار ہو،
۲۴۔۔۔      مگر انہوں نے پھر بھی یہی کہا کہ اے موسیٰ ہم تو کسی قیمت پر بھی وہاں داخل نہیں ہوں گے ، جب تک کہ وہ وہاں موجود ہیں ، پس جاؤ تم اور تمہارا رب، اور تم دونوں جا کر (ان سے ) لڑو، ہم تو بہر حال یہیں بیٹھے ہیں ،
۲۵۔۔۔      اس پر موسیٰ نے (اپنے رب کے حضور) عرض کیا کہ اے میرے رب میں کوئی اختیار نہیں رکھتا مگر اپنی جان کا اور اپنے بھائی کا، پس تو جدائی ڈال دے ہمارے اور ان بدکار لوگوں کے درمیان،
۲۶۔۔۔      ارشاد ہوا کہ اچھا تو پھر قطعی طور پر حرام کر دی گئی ان پر وہ سرزمین چالیس سال تک کے لئے ، بھٹکتے رہیں گے یہ (اس دوران) اسی علاقے میں ، پس آپ کوئی غم (اور افسوس) نہیں کرنا ان نافرمان لوگوں پر،
۲۷۔۔۔      اور پڑھ سناؤ ان کو قصہ آدم کے دو بیٹوں کو حق کے ساتھ، جب کہ ان دونوں نے ایک ایک قربانی پیش کی، تو ان میں سے ایک کی قربانی تو قبول کر لی جائے ، مگر دوسرے کی قبول نہ کی گئی اس پر اس نے (جل کر پہلے سے ) کہا کہ میں تجھے قتل کر ڈالوں گا، تو اس نے جواب دیا کہ (اس میں کسی کا کیا قصور؟) اللہ تو پرہیزگاروں ہی سے قبول فرماتا ہے ،
۲۸۔۔۔      اگر تو نے مجھے قتل کرنے کو ہاتھ اٹھایا تو بھی میں تجھے قتل کرنے کو ہاتھ نہیں اٹھاؤں گا، کہ بے شک میں ڈرتا ہوں اللہ رب العالمین سے ،
۲۹۔۔۔      میں چاہتا ہوں کہ تو (اپنی بند اطواری کی وجہ سے ) سمیٹ لے میرے گناہ کو بھی، اور اپنے گناہ کو بھی، پھر تو (اپنے کیے کے نتیجے میں ) ہو جائے دوزخیوں میں سے ، اور یہی ہے بدلہ ظالموں کا،
۳۰۔۔۔      پھر بھی آمادہ کر لیا اس کو اس کے نفس نے اپنے بھائی کے قتل پر، سو اس نے اس کو قتل کر ڈالا جس کے نتیجے میں وہ ہو گیا خسارہ اٹھانے والوں میں سے ،
۳۱۔۔۔      پھر بھیجا اللہ نے ایک کوے کو جو زمین کریدنے لگا، تاکہ وہ اس کو دکھلائے (سکھلائے ) کہ وہ کس طرح ٹھکانے لگائے اپنے بھائی کی لاش کو، اس پر اس نے کہا ہائے افسوس میں تو اس کوے جیسا بھی نہ ہو سکا کہ اپنے بھائی کی لاش کو خود چھپا لیتا، پس وہ ہو گیا ندامت اٹھانے والوں میں سے
۳۲۔۔۔      اسی وجہ سے ہم نے لکھ دیا بنی اسرائیل پر (اپنا یہ حکم و فرمان) کہ جس نے قتل کیا کسی انسان کو بغیر کسی انسان کے بدلے کے ، یا بغیر کسی فساد پھیلانے کے زمین میں ، تو اس نے گویا قتل کر دیا سب لوگوں کو، اور (اس کے بالمقابل) جس نے جان بچائی کسی ایک انسان کی تو اس نے گویا زندگی بخش دی سب انسانوں کو، اور بلاشبہ آئے ان کے پاس ہمارے رسول کھلی نشانیاں لے کر، مگر پھر بھی ان میں سے بہت سے لوگ حد سے بڑھنے والے ہی رہے ،
۳۳۔۔۔      سوائے اس کے نہیں کہ سزا ان لوگوں کی جو جنگ کرتے ہیں اللہ اور اس کے رسول سے ، اور وہ فساد مچاتے پھر ہیں (اللہ کی) اس زمین میں ، یہی ہے کہ ان کو قتل کر دیا جائے چن چن کر، یا ان کو لٹکا دیا جائے پھانسی پر، یا کاٹ ڈالے جائیں ان کے ہاتھ اور پاؤں مخالف جانب سے یا جلا وطن کر دیا جائے ان کو، یہ تو ان کی رسوائی ہے دنیا میں ، اور ان کے لیے آخرت میں بہت بڑا عذاب ہے ،
۳۴۔۔۔      بجز ان کے جو (سچے دل سے ) توبہ کر لیں قبل اس سے کہ تم ان پر قابو پالو، تو (ان سے حد ساقط ہوئی۔ سو) تم یقین جان لو کہ بے شک اللہ بڑا ہی بخشنے والا، نہایت ہی مہربان ہے ،
۳۵۔۔۔      اے وہ لوگوں جو ایمان لائے ہو، تم ہمیشہ ڈرتے رہا کرو اللہ سے ، اور قرب ڈھونڈتے رہا کرو اس کے حضور رسائی کے لئے اور جہاد کرو تم لوگ اس کی راہ میں تاکہ تم فلاح پا سکو
۳۶۔۔۔     بے شک جو لوگ اڑے رہے اپنے کفر (و باطل) پر، (یہاں تک کہ وہ اسی حالت میں مر گئے ) تو ان کے پاس اگر (بالفرض) دنیا بھر کی سب دولت بھی موجود ہو، اور اتنی ہی اس کے ساتھ اور بھی، تاکہ وہ اس کو اپنے بدلے میں دے سکیں قیامت کے دن کے عذاب سے بچنے کے لئے ، تو وہ بھی ان سے (کسی قیمت پر) قبول نہیں کی جائے گی، اور ان کے لئے ایک بڑا ہی دردناک عذاب ہے ۔
۳۷۔۔۔      وہ چاہیں گے کہ (کسی طرح) نکل بھاگیں (دوزخ کی) اس آگ سے مگر وہ کبھی بھی اس سے نکلنے نہیں پائیں گے ، اور ان کے لئے دائمی عذاب ہو گا،
۳۸۔۔۔      اور چور خواہ مرد ہو یا عورت، کاٹ دو ان دونوں کے ہاتھ (ان کی کہنیوں سے ) ان کے اپنے کئے کے بدلے میں ، عبرتناک سزا کے طور پر، اللہ کی طرف سے ، اور اللہ بڑا ہی زبردست نہایت ہی حکمت والا ہے ،
۳۹۔۔۔      پھر جس نے توبہ کر لی اپنے ظلم کے بعد اور اس نے اصلاح کر لی (اپنے بگاڑ کی) تو بے شک اللہ توجہ فرمائے گا اس پر (اپنی نظر رحمت و عنایت سے کہ) بے شک اللہ بڑا ہی بخشنے والا، نہایت ہی مہربان ہے ،
۴۰۔۔۔      کیا تمہیں معلوم نہیں کہ بے شک اللہ ہی کے لئے ہے بادشاہی آسمانوں اور زمین کی (اس ساری کائنات کی) وہ عذاب دے جس کو چاہے ، اور معاف فرمائے جس کو چاہے ، (کہ وہ مختار کل اور حاکم مطلق ہے ) اور اللہ کو ہر چیز پر پوری قدرت ہے ،
۴۱۔۔۔      اے رسول آپ کو غم میں نہ ڈالنے پائیں وہ لوگ، جو دوڑ کر گرتے ہیں کفر (کی دلدل) میں خواہ وہ ان لوگوں میں سے ہوں جو اپنے مونہوں سے تو کہتے ہیں کہ ہم ایمان لائے ، مگر ان کے دلوں میں ایمان نہیں ، یا وہ ان لوگوں میں سے ہوں جو یہودی بن گئے ، (ان کا حال یہ ہے ) یہ لوگ جھوٹ کے پکے رسیا، ٹوہ لگا لگا کر سننے والے ہیں ، ان دوسروں کے لئے جو آپ کے پاس نہیں آئے ، یہ بدل دیتے ہیں (اللہ کے ) کلام کو اس کے ٹھکانا پکڑنے کے بعد، (اور یہ دوسروں سے ) کہتے ہیں کہ اگر تمہیں یہ حکم ملے تو مان لینا اور اگر یہ حکم نہ ملے تو اس سے بچ کر رہنا، اور (حقیقت یہ ہے کہ) جس کو اللہ گمراہ کرنا چاہے (اس کی بدنیتی اور سوء اختیار کی بناء پر) تو آپ اس کی ہدایت کا کچھ بھی اختیار نہیں رکھتے ، یہ وہ لوگ ہیں جن کے دلوں کو پاک کرنا اللہ کو منظور ہی نہیں ، ان کے لئے بڑی رسوائی ہے (اس) دنیا میں بھی، اور آخرت میں تو ان کے لئے بہت بڑا عذاب ہے ،
۴۲۔۔۔      (یہ) جھوٹ کے رسیا، پکے حرام خور ہیں ، پھر بھی اگر یہ لوگ (اپنے مقدمات کا فیصلہ کرانے ) آپ صلی اللہ علیہ و سلم کے پاس آئیں (تو آپ صلی اللہ علیہ و سلم کو اختیار ہے کہ اگر آپ چاہیں ) تو ان کے درمیان فیصلہ کر دیں ، یا ان سے منہ پھیر لیں ، اور اگر آپ ان سے منہ پھیر لیں تو یہ آپ کا کچھ بھی نہیں بگاڑ سکیں گے ، اور اگر آپ فیصلہ کریں ، تو ان کے درمیان عدل (و انصاف) ہی کے ساتھ فیصلہ کریں ، بے شک اللہ پسند فرماتا ہے انصاف کرنے والوں کو،
۴۳۔۔۔      اور یہ آپ کو کیسے اپنا (منصف اور) حکم مان سکتے ہیں ، جب کہ ان کے پاس تورات موجود ہے ، جس میں اللہ کا حکم (موجود و مسطور) ہے ، پھر یہ اس کے بعد بھی پھر جاتے ہیں ، اور (حقیقت یہ ہے کہ) یہ لوگ ایماندار ہیں ہی نہیں ،
۴۴۔۔۔      بے شک ہم ہی نے اتارا تورات کو، جس میں ہدایت بھی تھی اور نور بھی، اسی کے مطابق فیصلہ کرتے تھے (اللہ کے ) وہ پیغمبر، جو (اپنے رب کے حضور) گردن جھکائے ہوئے تھے ، ان یہود کے لئے ، اور (اسی کے مطابق فیصلہ کرتے تھے ) ان کے درویش اور علماء بھی، کیونکہ ان کو محافظ (و نگہبان) ٹھہرایا گیا تھا اللہ کی کتاب کا، اور وہ اس پر گواہ تھے ، پس تم مت ڈرو لوگوں سے (اے گروہ یہود!) بلکہ خاص مجھ ہی سے ڈرو، اور مت لو تم میری آیتوں کے بدلے میں (دنیاء دوں کا یہ) گھٹیا مول، اور جو لوگ فیصلہ نہیں کرتے اس (حکم و قانون) کے مطابق جس کو اللہ نے اتارا ہے ، وہ کافر ہیں ،
۴۵۔۔۔      اور ہم نے ان پر اس (تورات) میں بھی یہ حکم لکھ دیا تھا کہ جان (لی جائے ) بدلے میں جان کے ، آنکھ بدلے آنکھ کے ناک بدلے ناک کے ، کان بدلے کان کے ، دانت بدلے دانت کے ، اور زخموں میں بھی قصاص ہے ، پھر جو کوئی صدقہ کر دے اس (حق قصاص) کا، تو وہ کفارہ ہو جائے گا اس کے لیے ، اور جو لوگ فیصلہ نہیں کرتے اس (حکم و قانون) کے مطابق، جس کو اللہ نے اتارا ہے وہ ظالم ہیں ،
۴۶۔۔۔      اور ان کے (ایک زمانہ) بعد ہم نے ان ہی کے نقش قدم پر بھیجا عیسیٰ بیٹے مریم کو تصدیق کرنے والا بنا کر، اس تورات کے لئے جو ان سے پہلے آ چکی تھی، اور ہم نے اسے انجیل عطا کی جس میں ہدایت بھی تھی اور نور بھی، اور (اس کو بھی) تصدیق کرنے والی بنا کر بھیجا، اس تورات کے لئے جو اس سے پہلے آ چکی تھی، اور سراسر ہدایت اور عظیم الشان نصیحت کے طور پر پرہیزگاروں کے لیے ،
۴۷۔۔۔      اور چاہیے کہ فیصلہ کریں انجیل والے اس کے مطابق جو کہ اللہ نے اتارا ہے اس میں ، اور جو لوگ فیصلہ نہیں کرتے اس (حکم و قانون) کے مطابق جو اللہ نے اتارا ہے وہ فاسق ہیں ،
۴۸۔۔۔      اور اب ہم نے اتارا آپ کی طرف (اے پیغمبر!) اس کتاب (عظیم) کو حق کے ساتھ، تصدیق کرنے والی بنا کر، ان تمام کتابوں کے لئے جو کہ اس سے پہلے آ چکی ہیں ، اور محافظ (و نگہبان) بنا کر ان پر، پس آپ فیصلہ کریں ان کے درمیان اس کے مطابق جو اللہ نے اتارا ہے ، اور ان کی خواہشوں کی پیروی نہ کرنا اس حق سے (ہٹ کر) جو کہ آ چکا آپ کے پاس، ہم نے تم میں سے ہر ایک (امت) کے لئے مقرر کی ایک شریعت اور راہ عمل، اور اگر اللہ چاہتا تو تم سب کو ایک ہی امت بنا دیتا، لیکن (اس نے ایسے نہیں کیا) تاکہ وہ تمہاری آزمائش کرے ان احکام میں جو اس نے تم کو دیے ہیں ، پس تم لوگ ایک دوسرے سے آگے بڑھنے کی کوشش کرو نیکیوں میں ، اور تم سب کو بہر حال لوٹ کر جانا ہے اللہ کی طرف، پھر وہ خبر کر دے گا تم کو ان سب کاموں کی جن میں تم لوگ اختلاف کرتے رہے تھے (اپنی فرصت حیات میں )
۴۹۔۔۔      اور (مکرر حکم ہے کہ) فیصلہ کرو تم ان کے درمیان اس (حکم و قانون) کے مطابق جسے اتارا ہے اللہ نے ، اور پیروی نہیں کرنا ان کی خواہشات کی، اور ہوشیار رہنا ان سے کہ یہ کہیں پھسل نہ دیں آپ کو اس (حق و ہدایت) کی کسی بات سے جس کو اللہ نے اتارا ہے آپ کی طرف، پھر اگر یہ پھرے ہی رہیں (حق و ہدایت) تو یقین جان لو کہ اللہ ان کو مبتلائے مصیبت کرنا چاہتا ہے ان کے بعض گناہوں کی پاداش میں ، بے شک لوگوں کی اکثریت پکی بدکار ہے ،
۵۰۔۔۔     تو کیا یہ لوگ جاہلیت کا حکم (اور فیصلہ) چاہتے ہیں ؟ اور اللہ سے بڑھ کر اچھا حکم (اور فیصلہ) اور کس کا ہو سکتا ہے ؟ ان لوگوں کے لئے جو یقین رکھتے ہیں ؟
۵۱۔۔۔      اے وہ لوگوں جو ایمان لائے ہو، تم یہود اور نصاریٰ کو اپنا دوست نہ بنانا، وہ آپس میں ایک دوسرے کے دوست ہیں ، اور جس نے دوست بنایا ان کو تم میں سے ، تو وہ یقیناً ان ہی میں سے ہو گیا، بے شک اللہ ہدایت سے نہیں نوازتا ایسے ظالم لوگوں کو،
۵۲۔۔۔      پس تم دیکھو گے کہ جن لوگوں کے دلوں میں بیماری ہے ، وہ دوڑ دوڑ کر جا گھستے ہیں انہی (کافروں ) میں ، کہتے ہیں کہ ہمیں ڈر لگتا ہے کہ کہیں ہم پر چکر نہ پڑ جائے کسی (حادثہ و) مصیبت کا، سو بعید نہیں کہ اللہ لے آئے فتح (وکامرانی مسلمانوں کے لئے ) یا ظاہر فرما دے کوئی اور بات اپنے یہاں (پردہ غیب) سے ، جس کے نتیجے میں ان کو ندامت (و شرمندگی) اٹھانا پڑے ان باتوں پر، جو انہوں نے چھپا رکھی ہیں اپنے دلوں میں ،
۵۳۔۔۔      اور (اس وقت) اہل ایمان کہیں گے کہ کیا یہ وہی لوگ ہیں جو اللہ کے نام کی کڑی قسمیں کھا کر کہا کرتے تھے کہ یہ تمہارے ساتھ ہیں ، اکارت چلے گئے ان کے سب عمل، جس سے یہ ہو گئے سراسر خسارہ اٹھانے والے ،
۵۴۔۔۔     اے وہ لوگو، جو ایمان لائے ہو، (یاد رکھو کہ) تم میں سے جو کوئی پھر گیا اپنے دین سے تو (اس سے اسلام کو کوئی نقصان نہیں ہو گا کہ) اللہ (ان کی جگہ) لے آئے گا ایسے لوگوں کو جن سے اللہ محبت فرماتا ہو گا اور وہ اللہ سے محبت کرتے ہوں گے ، جو ایمان والوں پر بڑے نرم (اور مہربان) ہوں گے ، اور کافروں پر بڑے سخت، جو جہاد کرتے ہوں گے اللہ کی راہ میں ، اور وہ (راہ حق میں ) نہیں ڈریں گے کسی ملامت کرنے والے کی ملامت سے ، یہ اللہ کا فضل (اور اس کی مہربانی) ہے ، وہ عطا فرماتا ہے جسے چاہتا ہے اور اللہ بڑا ہی کشائش والا، سب کچھ جانتا ہے ،
۵۵۔۔۔      سوائے اس کے نہیں کہ تمہارا دوست (اے ایمان والو!) اللہ ہے ، اور اس کا رسول، اور وہ ایماندار لوگ، جو قائم کرتے ہیں نماز کو، اور ادا کرتے ہیں زکوٰۃ کو، اور وہ ( دل و جان سے ) جھکے رہتے ہیں (اپنے رب کے حضور)
۵۶۔۔۔      اور جو کوئی دوستی رکھے گا اللہ سے ، اور اس کے رسول سے ، ان لوگوں سے جو ایمان (کی دولت) رکھتے ہیں ، تو (یقیناً وہ کامیاب ہو گیا کہ وہ اللہ کی جماعت میں سے ہے اور) بے شک اللہ کی جماعت ہی سدا غالب رہنے والی ہے 
۵۷۔۔۔      اے وہ لوگوں جو ایمان لائے ہو، تم مت ٹھراؤ اپنا دوست ان لوگوں کو جنہوں نے ہنسی اور کھیل ٹھرا رکھا ہے تمہارے دین کو، ان لوگوں میں سے جن کو دی گئی (آسمانی) کتاب تم سے پہلے ، اور (دوسرے کھلے ) کفار کو، اور ہمیشہ) ڈرتے رہا کرو تم لوگ اللہ سے ، اگر واقعی تم ایماندار ہو
۵۸۔۔۔      (ان کی حماقت اور دین و دشمنی کا عالم یہ ہے کہ) جب تم (بلاتے ) پکارتے ہو نماز (جیسی عظیم الشان عبادت) کی طرف، تو یہ لوگ اس کو بھی ہنسی اور کھیل بناتے ہیں ، یہ اس لئے کہ یہ ایسے لوگ ہیں جو کام نہیں لیتے اپنی عقلوں سے
۵۹۔۔۔      کہو کہ، اے کتاب والو، کیا تم لوگ ہم سے اسی بات کا انتقام (اور بدلہ) لیتے ہو کہ ہم (صدق دل سے ) ایمان لائے اللہ پر؟ اور اس (کتاب) پر، جو اتاری گئی ہماری طرف، اور ان سب کتابوں پر بھی جو اتاری گئیں اس سے پہلے اور اس بناء پر کہ تم میں سے اکثر لوگ فاسق ہیں ،
۶۰۔۔۔      (ان سے ) کہو کہ کیا میں تمہیں ان لوگوں کی خبر نہ دوں جن کا انجام اللہ کے یہاں اس سے کہیں زیادہ برا ہے ؟ وہ جن پر اللہ کی لعنت (اور پھٹکار) ہوئی، اور ان پر غضب ٹوٹا اس کا، اور ان میں سے کچھ کو اس نے بندر بنا دیا اور کچھ کو خنزیر، اور جنہوں نے پوجا کی شیطان کی، یہ ہیں وہ لوگ جن کا ٹھکانا بھی سب سے برا ہے ، اور جو راہ راست سے بھی سب سے زیادہ بھٹکے ہوئے ہیں ،
۶۱۔۔۔      اور جب یہ (منافق) لوگ تمہارے پاس آتے ہیں ، تو کہتے ہیں کہ ہم ایمان لائے ، حالانکہ وہ داخل ہوئے تو بھی کفر کے ساتھ، اور نکلے تو بھی کفر کے ساتھ، اور اللہ کو خوب معلوم ہے وہ سب کچھ جو کہ یہ لوگ چھپاتے ہیں (اپنے دلوں میں )
۶۲۔۔۔     اور تم ان میں سے بہت سوں کو دیکھو گے کہ وہ دوڑ دوڑ کر جا گرتے ہیں ، گناہ، زیادتی، اور حرام خوری (کے کاموں ) میں ۔ یقیناً بڑے ہی برے ہیں وہ کام، جو یہ لوگ کرتے ہیں ،
۶۳۔۔۔     کیوں نہیں روکتے ان کو ان کے مشائخ اور ان کے علماء گناہ کی بات کہنے سے ، اور ان کے حرام کھانے سے (طرح طرح کے ہتھکنڈوں کے ذریعے ) یقیناً بڑے ہی برے ہیں ان کے وہ کرتوت جو یہ لوگ کر رہے ہیں
۶۴۔۔۔     اور یہود (بے بہبود) نے کہا کہ اللہ کا ہاتھ بند ہو گیا (حالانکہ) بند تو دراصل ان کے اپنے ہاتھ ہو گئے اور ان پر پھٹکار پڑ گئی ان کی اپنی بیہودہ گوئی کی بناء پر، (سو ایسا نہیں ) بلکہ اس (واہب مطلق) کے دونوں ہاتھ (ہر وقت) کھلے ہیں ، وہ خرچ کرتا ہے جیسے چاہتا ہے ، اور ضرور بالضرور ان میں سے بہتوں کی سرکشی اور کفر (و انکار) ہی میں اضافہ کا باعث بنے گا، وہ (کلام حق ترجمان) جو کہ اتارا گیا آپ کی طرف (اے پیغمبر!) آپ کے رب کی جانب سے ، اور ہم نے ڈال دی ان کے درمیان دشمنی اور بغض (و عداوت کی میل) قیامت کے دن تک، جب بھی یہ جنگ کی آگ بھڑکاتے ہیں (پیغمبر حق کے خلاف) تو اللہ اس کو بجھا دیتا ہے اور یہ فساد مچاتے ہیں (اللہ کی) اس زمین میں اور اللہ پسند نہیں فرماتا فساد مچانے والوں کو،
۶۵۔۔۔     اور اگر اہل کتاب (سرکشی اور شر انگیزی کی بجائے ) ایمان لے آتے (سچے دل سے ) اور تقویٰ اختیار کرتے ، تو ہم ضرور مٹا دیتے ان سے ان کی (گذشتہ) برائیاں ، اور ضرور داخل کر دیتے ان کو نعمتوں بھری جنتیوں میں ،
۶۶۔۔۔     اور اگر یہ قائم رکھتے تورات اور انجیل کو، اور اس کتاب کو جو اب اتاری گئی ہے ان کی طرف ان کے رب کی جانب سے ، (یعنی قرآن حکیم کو) تو یہ ضرور کھاتے اپنے اوپر سے (برسنے والی برکات میں سے ) اور اپنے پاؤں کے نیچے (سے ابلنے والے رزق میں ) سے ، ان میں سے کچھ لوگ تو سیدھی راہ پر، لیکن ان میں سے اکثر بہت برے کام کرتے ہیں ،
۶۷۔۔۔      اے پیغمبر! (پورے کا پورا) پہنچا دو اس پیغام کو جو کہ اتارا گیا آپ کی طرف آپ کے رب کی جانب سے ، اور اگر (بالفرض) آپ نے ایسا نہ کیا تو آپ نے اس کی رسالت (و پیغمبری) کا حق ادا نہیں کیا، اور (لوگوں سے نہ ڈرنا کہ) کہ اللہ آپ کی حفاظت فرمائے گا لوگوں (کے شر) سے بے شک اللہ ہدایت (کی دولت) سے سرفراز نہیں فرماتا کافر لوگوں کو،
۶۸۔۔۔     (ان سے صاف) کہہ دو کہ اے کتاب والو، تم کسی بھی چیز پر نہیں ہو، جب تک کہ تم پابندی نہ کرو تورات، انجیل اور اس کتاب کی، جو اب تمہاری طرف نازل کی گئی ہے تمہارے رب کی طرف سے ، (یعنی قرآن حکیم) اور ضرور بالضرور ان میں سے بہت سے لوگوں کی سرکشی اور کفر (و انکار) ہی میں زیادتی (اور اضافے ) کا باعث بنے گا، وہ کلام (حق ترجمان) جو کہ اتارا گیا آپ کی طرف (اے پیغمبر!) آپ کے رب کی جانب سے ، پس آپ کوئی غم (اور افسوس) نہ کریں ، ایسے کافر لوگوں (کی محرومی) پر
۶۹۔۔۔     بے شک (عام قانون و ضابطہ یہی ہے کہ) مسلمانوں ، یہودیوں ، مشرکوں ، اور نصرانیوں ، میں سے جو بھی کوئی ایمان لائے گا سچے دل سے ، اللہ پر، اور قیامت کے دن پر، اور (اس کے مطابق) وہ کام بھی نیک کرے گا، تو ایسوں پر نہ کوئی خوف ہو گا، اور نہ ہی وہ غمگین ہوں گے ،
۷۰۔۔۔      بے شک ہم نے بنی اسرائیل سے پختہ عہد لیا اور (اس کی یاد دہانی کے لئے ) ان کی طرف بہت سے رسول بھی بھیجے ، مگر جب بھی کبھی ان کے پاس کوئی رسول آیا وہ کچھ لے کر جو نہیں بھایا ان کے نفسوں کو، تو انہوں نے کچھ کو جھٹلایا اور کچھ کو قتل کر ڈالا،
۷۱۔۔۔      اور انہوں نے یہ گمان کر لیا کہ کوئی سزا نہ ہو گی، پس (اس سے ) وہ اندھے اور بہرے بن گئے ، پھر اللہ نے معاف فرما دیا ان کو (اپنی رحمت و عنایت سے ) مگر پھر بھی ان میں سے بہت سے اندھے اور بہرے ہی رہے ، اور اللہ پوری طرح دیکھتا (جانتا) ہے ان سب کاموں کو جو یہ لوگ کر رہے ہیں ،
۷۲۔۔۔      بلاشبہ کافر ہو گئے وہ لوگ جنہوں نے کہا کہ اللہ ہی مسیح بن مریم ہے ، حالانکہ خود مسیح نے یہ کہا تھا کہ اے بنی اسرائیل، تم اللہ ہی کی بندگی کرو جو کہ رب ہے میرا بھی اور تمہارا بھی، (اور تم شرک نہ کرو کہ) بلاشبہ جس نے اللہ کے ساتھ کسی کو شریک ٹھہرایا تو یقیناً اللہ نے حرام فرما دیا اس پر جنت کو، اور اس کا ٹھکانا دوزخ ہے ، اور ایسے ظالموں کا کوئی مددگار نہ ہو گا۔
۷۳۔۔۔      بلاشبہ پکے کافر ہیں وہ لوگ جنہوں نے کہا کہ اللہ تین میں کا ایک ہے ، حالانکہ کوئی بھی معبود نہیں ، سوائے ایک معبود (برحق) کے ، اور اگر یہ لوگ باز نہ آئے اپنی ان باتوں سے جو یہ کہتے (بناتے ) ہیں تو ضرور بالضرور پہنچ کر رہے گا ان میں سے کافروں کو ایک بڑا ہی دردناک عذاب،
۷۴۔۔۔      تو کیا (توحید الٰہی اور وعید خداوندی کے یہ مضامین سن کر بھی) یہ لوگ توبہ نہیں کرتے اللہ کے حضور، اور معافی نہیں مانگتے اس سے (اپنے گناہوں کی؟) اور اللہ بڑا ہی بخشنے والا، نہایت ہی مہربان ہے ،
۷۵۔۔۔      مسیح بن مریم تو صرف ایک رسول تھے اور بس، ان سے پہلے اور بھی بہت سے رسول گزر چکے ہیں ، اور ان کی ماں ایک بڑی ہی (پاکیزہ اور) راست باز خاتون تھیں وہ دونوں کھانا کھایا کرتے تھے ، دیکھو ہم کس طرح کھول کھول کر بیان کرتے ہیں ان کے لئے اپنی آیتیں ، پھر دیکھو یہ لوگ کدھر الٹے پھیرے جاتے ہیں ،
۷۶۔۔۔      (ان سے ) کہو کہ کیا تم لوگ اللہ کو چھوڑ کر اس کی بندگی کرتے ہو جو تمہارے لئے نہ کسی نقصان کا مالک ہے نہ نفع کا، اور اللہ ہی ہے ہر کسی کی سنتا، سب کچھ جانتا،
۷۷۔۔۔      (ان سے ) کہو کہ اے کتاب والو، تم لوگ غلو (اور حد سے تجاوز) مت کرو، اپنے دین کے بارے میں ، اور مت پیروی کرو تم ان لوگوں کی خواہشات کی جو بھٹک گئے اس سے پہلے اور انہوں نے گمراہ کر دیا بہتوں کو (راہ حق و صواب سے ) اور وہ بھٹک گئے سیدھی راہ سے ،
۷۸۔۔۔     لعنت کر دی گئی بنی اسرائیل کے کافروں پر داؤد، اور عیسیٰ بن مریم، کی زبان سے ، (اور) یہ اس لئے کہ انہوں نے نافرمانی کی، اور یہ لوگ تجاوز کرتے تھے (اللہ کی مقرر کی ہوئی حدوں سے )
۷۹۔۔۔      یہ آپس میں ایک دوسرے کو روکتے (اور خود کرتے ) نہیں تھے ، اس برائی سے جس کا ارتکاب یہ لوگ کرتے تھے ، بڑے ہی برے تھے وہ کام جو یہ لوگ کر رہے تھے ،
۸۰۔۔۔      (آج بھی) تم ان میں سے بہتوں کو دیکھو گے کہ وہ (اہل ایمان کے مقابلہ میں ) ان لوگوں سے دوستی کا دم بھرتے ہیں ، جو اڑے ہوئے ہیں اپنے کفر (و باطل) پر، بڑا ہی برا ہے وہ سامان جو ان کے لئے آگے بھیجا ہے ان کے نفسوں نے ، کہ اللہ ناراض ہو ان پر، اور (اس کے نتیجے میں ) ان کو ہمیشہ رہنا ہو گا عذاب میں ،
۸۱۔۔۔      اور اگر یہ لوگ ایمان رکھتے ہوتے اللہ پر، اس کے پیغمبر پر، اور اس کتاب پر جو کہ اتاری گئی ان کی طرف، تو یہ کبھی ان (کفار) کو اپنا دوست نہ ٹھہراتے ، مگر ان میں سے بیشتر لوگ فاسق (اور بدکار) ہیں ،
۸۲۔۔۔      تم مسلمانوں کی دشمنی میں سب سے زیادہ سخت یہود، اور ان لوگوں کو پاؤ گے جو مشرک ہیں ، اور (اس کے برعکس) تم ان سے محبت میں سب سے زیادہ نزدیک ان لوگوں کو پاؤ گے جو کہتے ہیں کہ ہم نصرانی ہیں ، یہ اس لئے کہ ان میں بہت سے عبادت گزار، اور تارک الدنیا درویش، پائے جاتے ہیں ، نیز اس لئے کہ وہ اپنی بڑائی کے گھمنڈ میں مبتلا نہیں ہوتے ۔
۸۳۔۔۔     اور (اسی بنا پر ان کا حال یہ ہے کہ) جب وہ سنتے ہیں اس کلام (حق ترجمان) کو، جو کہ اتارا گیا اس رسول (بر حق) کی طرف، تو تم دیکھو گے ابل پڑتی ہیں ان کی آنکھیں آنسوؤں سے ، اس حق کی بنا پر جس کو انہوں نے پہچان لیا، (اور یہ عاجزانہ) عرض کرتے ہیں کہ اے ہمارے رب ہم (صدق دل سے ) ایمان لے آئے پس تم ہمیں لکھ دے (حق کی) گواہی دینے والوں کے ساتھ،
۸۴۔۔۔      اور ہمارے لئے کیا عذر ہو سکتا ہے کہ ہم ایمان نہ لائیں اللہ پر، اور اس حق پر، جو کہ پہنچ چکا ہمارے پاس، جب کہ ہم اس کی بھی طمع رکھتے ہیں کہ داخل فرما دے ہمیں ہمارا رب نیک بخت لوگوں کے ساتھ (اپنی رحمت میں )
۸۵۔۔۔     سو اللہ نے نواز دیا ان لوگوں کو ان کے اس قول و اقرار کے بدلے میں ایسی عظیم الشان جنتوں سے جن کے نیچے بہہ رہی ہوں گی طرح طرح کی نہریں جن میں ان کو ہمیشہ رہنا نصیب ہو گا اور یہ بدلہ ہے نیکوکاروں کا۔
۸۶۔۔۔      اور (اس کے برعکس) جو لوگ اڑے رہے اپنے کفر (و باطل) پر، اور انہوں نے جھٹلایا ہماری آیتوں کو، تو وہ یار ہوں گے دوزخ کی اس دہکتی بھڑکتی آگ کے ،
۸۷۔۔۔      اے وہ لوگوں جو ایمان لائے ہو کہیں تم (نصاریٰ کی رہبانیت وغیرہ سے متاثر ہو کر) حرام نہ کر دینا ان پاکیزہ چیزوں کو جو حلال فرمائی ہیں اللہ نے تمہارے لئے ، اور حدوں سے نہیں بڑھنا، بے شک اللہ پسند نہیں کرتا حدوں سے بڑھنے والوں کو
۸۸۔۔۔      اور کھاؤ تم ان پاکیزہ چیزوں میں سے جو عطا فرمائی ہیں تم کو اللہ نے (اپنے فضل و کرم سے ) حلال اور پاکیزہ، اور ہمیشہ ڈرتے (اور بچتے ) رہا کرو تم لوگ اس اللہ (کی نافرمانی) سے ، جس پر تم ایمان رکھتے ہو
۸۹۔۔۔      اللہ تمہاری گرفت نہیں فرمائے گا تمہاری لغو (اور بے مقصد) قسموں پر مگر وہ تمہاری ان قسموں پر تمہاری گرفت ضرور فرمائے گا جو تم نے اپنے قصد (و ارادہ) سے کھائی ہوں ، پس ایسی قسم (کے توڑنے ) کا کفارہ یہ ہے کہ دس مسکینوں کو کھانا کھلایا جائے ، وہ درمیانہ درجے کا کھانا جو تم لوگ خود اپنے گھر والوں کو کھلاتے ہو، یا انہیں کپڑے پہنا دو، یا ایک گردن (غلام یا لونڈی) آزاد کر دو، اور جس کو یہ میسر نہ ہو تو وہ تین دن کے روزے رکھے ، یہ کفارہ ہے تمہاری قسموں کا، جب کہ تم قسم کھا (کر اسے توڑ) لو، اور حفاظت کیا کرو تم لوگ اپنی قسموں کی، اسی طرح اللہ کھول کر بیان فرماتا ہے ، تمہارے لئے اپنی آیتیں (اور احکام) تاکہ تم لوگ شکر ادا کرو،
۹۰۔۔۔      اے وہ لوگوں جو ایمان لائے ہو، سوائے اس کے نہیں کہ شراب، جوا اور آستانے ، اور پانسے ، پلید، (اور) شیطانی کام ہیں ، پس تم لوگ ہمیشہ ان سے (دور و نفور اور) بچ کر رہا کرو، تاکہ تم فلاح پا سکو،
۹۱۔۔۔      شیطان تو یہی چاہتا ہے کہ وہ ڈال دے تمہارے درمیان عداوت اور بغض شراب (خانہ خراب) اور جوئے کے ذریعے اور وہ تمہیں روک دے اللہ کے ذکر (اور اس کی یاد دلشاد) اور نماز سے ، سو (اب بتلاؤ کہ یہ سب کچھ سننے کے بعد) کیا تم باز آتے ہو (کہ نہیں ؟)
۹۲۔۔۔      اور (دل کی خوشی سے ) حکم مانو تم لوگ اللہ کا اور اس کے رسول کا، اور تم بچتے رہو، پھر اگر تم لوگ پھر گئے تو یقین جان لو کہ ہمارے رسول کے ذمے تو صرف پہنچا دینا ہے کھول کر
۹۳۔۔۔      کوئی گناہ (اور پکڑ) نہیں ان لوگوں پر جو (صدق دل سے ) ایمان لائے ، اور انہوں نے (اس کے مطابق) کام بھی نیک کئے ، اس میں جو کہ انہوں نے کھا (پی) لیا (حکم حرمت سے پہلے ) جب کہ وہ بچتے رہے (اس وقت کی محرمات سے ) اور وہ ثابت قدم رہے اپنے ایمان پر، اور کام بھی نیک کرتے رہے ، پھر وہ بچتے رہے (نئی حرام کردہ چیزوں سے ) اور ثابت قدم رہے پھر بچتے رہے اور وہ نیکوکار رہے اور اللہ محبت فرماتا ہے نیکوکاروں سے ،
۹۴۔۔۔      اے وہ لوگوں جو ایمان لائے ہو اللہ ضرور تمہاری آزمائش کرے گا کچھ ایسے شکاروں کے ذریعے ، جو تمہارے ہاتھوں کی پہنچ، اور تمہارے نیزوں کی زد میں ہوں گے ، تاکہ اللہ یہ دیکھے کہ کون ڈرتا ہے اس سے بن دیکھے ، پس جس نے اس (تنبیہ) کے بعد بھی حد سے تجاوز کیا، تو اس کے لئے ایک بڑا اور دردناک عذاب ہے ،
۹۵۔۔۔      اے وہ لوگوں جو ایمان لائے ہو، تم شکار مت کرو ایسی حالت میں کہ تم احرام میں ہوا کرو اور جس نے تم میں سے جان بوجھ کر ایسے کر لیا تو اس کے ذمے بدلہ ہے مارے ہوئے جانور کے برابر (وہم پلہ) مویشیوں میں سے جس کا فیصلہ تم میں سے دو معتبر آدمی کریں ، کعبہ تک پہنچنے والی قربانی کے طور پر، یا (پھر اس کی قیمت کے برابر) کفارہ میں کھانا کھلانا ہو گا کچھ مسکینوں کو، یا اس کے برابر روزے رکھنے ہوں گے ، تاکہ وہ چکھے مزہ اپنے کئے کا اللہ نے معاف فرما دیا اس کو جو کہ اس سے پہلے ہو چکا، اور جس نے پھر یہ حرکت کی تو اللہ اس سے بدلہ لے گا، اور اللہ بڑا ہی زبردست (اور ٹھیک ٹھیک) بدلہ لینے والا ہے ،
۹۶۔۔۔      حلال کر دیا گیا تمہارے لئے سمندر کا شکار پکڑنا، اور اس کا کھانا، فائدہ پہنچانے کے لئے تمہیں ، اور دوسرے مسافروں کو، اور حرام کر دیا گیا تم پر خشکی کا شکار، جب تک کہ تم احرام کی حالت میں ہوؤ اور ڈرتے رہا کرو تم لوگ اس اللہ سے جس کے حضور تم سب کو اکٹھا کر کے پیش کیا جائے گا،
۹۷۔۔۔      اللہ نے عزت والے گھر کعبہ کو، لوگوں (کی اجتماعی زندگی) کے لئے قیام کا ذریعہ بنا دیا اور (اسی طرح) عزت والے مہینے ، حرم میں قربانی ہونے والے جانور اور ان جانوروں کو بھی جن کے گلے میں (قربانی کی نشانی کے طور پر) پٹے ڈالے ہوں ، یہ (قرارداد) اس لئے کہ تاکہ تم یقین جان لو کہ اللہ کے علم میں ہے وہ سب کچھ جو کہ آسمانوں میں ہے اور وہ سب کچھ بھی جو کہ زمین میں ہے ، اور یہ کہ اللہ ہر چیز کو پوری طرح جانتا ہے ،
۹۸۔۔۔      یقین جانو کہ اللہ عذاب دینے میں بھی بڑا سخت ہے ، اور یہ کہ وہ بڑا ہی بخشنے والا نہایت ہی مہربان بھی ہے ،
۹۹۔۔۔      رسول کے ذمے تو (پیغام حق کو) پہنچا دینا ہے اور بس اور اللہ جانتا ہے وہ سب کچھ جسے تم لوگ ظاہر کرتے ہو اور وہ سب کچھ بھی جسے تم چھپاتے ہو،
۱۰۰۔۔۔      کہو (اے پیغمبر! کہ باہم) برابر نہیں ہو سکتے پاک اور ناپاک، اگرچہ ناپاک کی بہتات تمہیں اچھی ہی کیوں نہ لگتی ہو، پس ڈرتے رہا کرو تم لوگ اللہ سے ، اے عقل خالص رکھنے والو! تاکہ تم فلاح پا سکو،
۱۰۱۔۔۔      اے وہ لوگو، جو ایمان لائے ہو، تم مت پوچھا کرو ایسی باتوں کے بارے میں کہ جو اگر تم پر ظاہر کر دی جائیں تو تمہیں بری لگیں ، اور اگر تم ان کے بارے میں ایسے وقت میں پوچھو گے جب کہ قرآن نازل ہو رہا ہے ، تو وہ تم پر ظاہر کر دی جائیں گی، اللہ نے معاف فرما دیا ان سوالات سے متعلق (جو اس سے پہلے تم لوگ کر چکے ہو) اور اللہ بڑا ہی بخشنے والا، نہایت ہی بردبار ہے ،
۱۰۲۔۔۔      تم سے پہلے ایک گروہ ایسی باتیں پوچھ چکا ہے ، پھر (جواب ملنے پر) وہی ان کے منکر ہو گئے ،
۱۰۳۔۔۔      اللہ نے تو نہ کوئی بحیرہ مقرر کیا ہے ، نہ سائبہ، نہ کوئی وصیلہ، اور نہ حام، مگر وہ لوگ جنہوں نے کفر کیا وہ (اپنی ہی طرف سے ) جھوٹ (اور بہتان) باندھتے ہیں اللہ پر، اور ان میں سے اکثر ایسے ہیں جو اپنی عقلوں سے کام نہیں لیتے 
۱۰۴۔۔۔      جب ان سے کہا جاتا ہے کہ آؤ تم لوگ ان تعلیمات (مقدسہ) کی طرف جن کو نازل فرمایا ہے اللہ نے ، اور (آؤ تم) اس کے رسول کی طرف، تو یہ جواب دیتے ہیں کہ ہمیں کافی ہے (وہی کچھ) جس پر پایا ہم نے اپنے باپ دادا کو، تو کیا (یہ لوگ اپنے باپ دادا کے طریقوں ہی پر چلتے رہیں گے ) اگرچہ وہ نہ کچھ علم رکھتے ہوں اور نہ ہی انہیں سیدھی راہ کی کوئی خبر ہو؟
۱۰۵۔۔۔      اے وہ لوگو! جو ایمان لائے ہو، (اصل میں اور سب سے پہلے تو) تم اپنی فکر کرو دوسرے کسی کی گمراہی تمہارا کچھ نہیں بگاڑ سکتی جب کہ تم خود ہدایت پر ہو (اور یاد رکھو کہ) بالآخر اللہ ہی کی طرف لوٹ کر جانا ہے تم سب کو، پھر وہ بتا دے گا تم کو وہ سب کچھ جو تم کرتے رہے تھے (زندگی بھر)
۱۰۶۔۔۔      اے وہ لوگو! جو ایمان لائے ہو، تمہارے درمیان گواہی (کا نصاب) جب کہ آ پہنچے تم میں سے کسی کو موت، وصیت کے وقت (یہ ہے کہ) دو معتبر آدمی ہوں تم میں سے ، یا دوسروں سے (یعنی غیر مسلم ہوں ) اگر تم کہیں سفر پر ہوؤ، اور (اس دوران) آ پہنچے تم کو موت کی مصیبت اور تم کو مسلمان گواہ میسر نہ آ سکیں ) تم ان کو روکے رکھو (اے وارثو!) نماز کے بعد، اگر تمہیں ان کے بارے میں شک پڑ جائے ، پھر وہ دونوں اللہ (کے نام) کی قسم کھا کر کہیں کہ ہم اس قسم کے بدلے میں کوئی مال نہیں چاہتے ، اگرچہ وہ شخص ہمارا قریبی ہی کیوں نہ ہو، اور نہ ہی ہم چھپاتے ہیں اللہ کی (فرض کردہ) گواہی کو، ورنہ ہم یقینی طور پر گناہ گاروں میں شمار ہوں گے ،
۱۰۷۔۔۔      پھر اگر (کسی طرح) پتہ چل جائے کہ وہ دونوں کسی گناہ کے مرتکب ہوئے ہیں ، تو ان کی جگہ اور دو گواہ کھڑے ہو جائیں ، ان لوگوں میں سے جن کی حق تلفی ہوئی ہو، جو سب سے زیادہ قریبی ہوں میت کے ، پھر وہ دونوں اللہ (کے نام) کی قسم کھا کر کہیں کہ ہماری گواہی ان دونوں کی گواہی سے زیادہ سچی ہے ، اور ہم نے زیادتی نہیں کی، ورنہ ہم یقینی طور پر ظالموں میں شمار ہوں گے ،
۱۰۸۔۔۔      یہ طریقہ زیادہ قریب ہے اس بات کے کہ وہ گواہی دیں ، اس کے (صحیح) طریقے پر، یا (کم از کم) اس بات سے ہی ڈریں کہ ان کی قسموں کے بعد دوسری قسموں سے کہیں ان کی تردید نہ کر دی جائے ، اور ہمیشہ ڈرتے رہا کرو تم اللہ سے (اے لوگو!) اور سنا کرو، اور (یہ حقیقت پیش نظر رکھو کہ) اللہ ہدایت سے نہیں نوازتا فاسق (و بدکار) لوگوں کو،
۱۰۹۔۔۔      (او یاد کرو اس دن کو کہ) جس دن اللہ جمع فرمائے گا سب رسولوں کو، پھر ان سے پوچھے گا کہ کیا جواب دیا گیا تم کہ (اپنی امتوں کی طرف سے )؟ تو وہ عرض کریں گے کہ ہمیں کچھ خبر نہیں ، (آپ ہی بہتر جانتے ہیں کہ) بلاشبہ آپ ہی ہیں (اے ہمارے مالک!) جاننے والے سب غیبوں کے ،
۱۱۰۔۔۔      جب کہ اللہ فرمائے گا، اے عیسیٰ بیٹے مریم کے ، یاد کرو میرا وہ احسان جو میں نے کہا تم پر اور تمہاری والدہ پر، جب کہ میں نے تمہاری مدد کی اس پاکیزہ روح ( جبرائیل امین) کے ذریعے ، تم لوگوں سے بات کرتے تھے (ماں کی) گود میں بھی اور بڑی عمر کو پہنچ کر بھی، اور جب کہ میں نے سکھائی تم کو کتاب اور حکمت، اور تورات و انجیل، اور جب کہ تم مٹی کا پتلا بناتے تھے پرندے کی شکل پر میرے اذن (اور حکم) سے ، پھر تم اس میں پھونک مارتے تھے تو وہ (سچ مچ کا) پرندہ بن جاتا تھا میرے اذن (او حکم) سے ، اور (جب کہ) تم اچھا کر دیتے تھے مادر زاد اندھے اور کوڑھی کو میرے اذن (اور حکم) سے ، اور جب کہ تم نکالتے تھے مردوں کو زندہ کر کے انکی قبروں سے میرے (حکم و) اذن سے اور جب کہ میں نے روک دیا بنی اسرائیل کو تم (تک رسائی پانے ) سے ، جب کہ تم ان کے پاس آئے کھلی نشانیوں کے ساتھ، تو ان میں کے ان لوگوں نے جوڑے ہوئے تھے اپنے کفر (و باطل) پر، کہا کہ یہ تو ایک کھلے جادو کے سوا اور کچھ نہیں ،
۱۱۱۔۔۔      اور جب کہ میں نے حواریوں کے دل میں ڈالی یہ بات کہ تم ایمان لاؤ مجھ پر، اور میرے رسول پر، تو انہوں نے عرض کیا کہ ہم (صدق دل سے ) ایمان لے آئے ، اور آپ گواہ رہیئے کہ ہم پورے فرمانبردار ہیں
۱۱۲۔۔۔      (اور وہ وقت بھی یاد رکھنے کے لائق ہے کہ) جب حواریوں نے کہا کہ اے عیسیٰ بیٹے مریم کے ، کیا آپ کا رب یہ کر سکتا ہے کہ اتار دے ہم پر (نعمتوں بھرا) ایک خوان آسمان سے ؟ (یعنی یہ بات کہیں خلاف حکمت تو نہیں ) (تو اس کے جواب میں عیسیٰ نے ان سے ) کہا کہ تم لوگ ڈرو اللہ سے ، اگر تم واقعی ایماندار ہو،
۱۱۳۔۔۔      انہوں نے کہا کہ ہم تو یہ چاہتے ہیں کہ ہم کھائیں اس میں سے اور مطمئن ہو جائیں ، ہمارے دل اور ہم (مزید یقین و وثوق سے ) جان لیں کہ آپ نے سچ کہا ہے ہم سے ، اور ہم ہو جائیں اس پر گواہی دینے والوں میں سے
۱۱۴۔۔۔      اس پر عیسیٰ بن مریم نے دعا کی کہ اے اللہ، ہمارے رب، اتار دے ہم پر آسمان سے ایک ایسا خوان جو کہ عید قرار پائے ، ہمارے اگلوں کے لئے بھی اور پچھلوں کے لئے بھی، اور ایک (عظیم الشان) نشانی تیری طرف سے ، اور ہمیں روزی عطا فرما اور تو ہی ہے (اے ہمارے رب!) سب سے بہتر روزی رساں ،
۱۱۵۔۔۔      اللہ نے فرمایا بے شک میں اس کو اتارنے والا ہوں تم لوگوں پر، مگر (یاد رکھو کہ) جس نے کفر کیا اس کے بعد تم میں سے ، تو یقیناً میں اس کو ایسی (سخت) سزا دوں گا جو میں نے دنیا جہاں میں کسی کو نہ دی ہو گی،
۱۱۶۔۔۔      اور (وہ وقت بھی یاد کرنے کے لائق ہے کہ) جب اللہ فرمائے گا، اے عیسیٰ بیٹے مریم کے ، کیا تم نے لوگوں سے کہا تھا کہ تم مجھے اور میری ماں کو معبود بنا لو، اللہ (وحدہٗ لاشریک) کے سوا؟ تو اس پر عیسیٰ (دست بستہ) عرض کریں گے ، کہ پاک ہے تو (اے میرے مالک!) میرا یہ کام نہیں ہو سکتا تھا کہ میں کوئی ایسی بات کہوں جس کا مجھے کوئی حق نہیں ، اگر (بالفرض) میں نے ایسی کوئی بات کہی ہوتی، تو آپ کو ضرور اس کا علم ہوتا، کہ آپ کو وہ سب کچھ معلوم ہے جو میرے دل میں ہے اور میں نہیں جانتا جو کچھ آپ کے دل میں ہے ، بے شک تو ہی ہے (اے میرے مالک!) جاننے والا سب غیبوں کا
۱۱۷۔۔۔      میں نے تو ان سے بس وہی کچھ کہا جس کا آپ نے مجھے حکم فرما رکھا تھا، کہ تم سب اللہ ہی کی بندگی کرو (اے لوگو!) جو کہ رب ہے میرا بھی، اور تمہارا بھی، اور میں ان کی پوری طرح نگرانی کرتا رہا جب تک کہ میں ان کے درمیان موجود رہا، پھر جب تو نے مجھے (اے میرے مالک) اٹھا لیا تو تو ہی ان کا نگران (و نگہبان) تھا، اور تو ہر چیز سے پوری طرح آگاہ ہے 
۱۱۸۔۔۔     اب اگر تو ان کو سزا دے تو (بجا طور پر دے سکتا ہے کہ) یہ تیرے بندے ہیں ، اور اگر ان کو معاف فرما دے تو (یہ بھی کر سکتا ہے کہ) بے شک تو ہی ہے سب پر غالب، نہایت ہی حکمت والا
۱۱۹۔۔۔      تب اللہ فرمائے گا کہ یہ وہ دن ہے جس میں سچوں کو کام دے گا ان کا سچ، (جس کا کامل مظہر یہ ہو گا کہ) ان کے لئے ایسی عظیم الشان جنتیں ہوں گی، جن کے نیچے سے بہہ رہی ہوں گی طرح طرح کی عظیم الشان نہریں ، جن میں ان کو ہمیشہ ہمیشہ کیلئے رہنا نصیب ہو گا، اللہ ان سے راضی ہو گا، اور وہ اللہ سے راضی ہوں گے یہی ہے بڑی کامیابی،
۱۲۰۔۔۔      اللہ ہی کے لئے ہے بادشاہی آسمانوں اور زمین کی، اور اور ان سب چیزوں کی جو کہ ان میں پائی جاتی ہیں ، اور وہ ہر چیز پر پوری قدرت رکھتا ہے ،

تفسیر سورۂ مائدہ

۱.	۱:  عقود جمع ہے عقد کی، جس کے معنی گرہ کے آتے ہیں۔ اور اس سے مراد ہے ہر وہ پختہ عہد جو دو فریقوں کے درمیان قائم ہو۔ سو جس طرح رسی وغیرہ کے ذریعے گرہ لگا کر دو چیزوں کو آپس میں باندھ دیا جاتا ہے، اسی طرح عہد و پیمان کے ذریعے دو شخصوں، یا دو گروہوں، کو باہم مرتبط کر دیا جاتا ہے، اور یہ لفظ تمام عہود و مواثیق کو شامل ہے، ان کو بھی جو اللہ نے اپنے بندوں سے فرمائے ہیں۔ اور ان کو اس نے ان پر لازم قرار دیا ہے اور ان کو بھی جو بندوں کے درمیان آپس میں پائے جاتے ہیں سو ان سب ہی کا ایفاء مطلوب و مامور بہ ہے (محاسن التاویل وغیرہ) اسی لئے یہاں پر اس کا حکم و ارشاد فرمایا گیا ہے۔
     ۲: حُرُم جمع ہے مُحرم کی یعنی جس نے احرام باندھ رکھا ہو، انعام کا لفظ عربی زبان میں گھریلو قسم کے چوپایہ جانوروں کے لئے معروف ہے۔ جیسے بھیڑ بکری، اونٹ اور گائے بیل وغیرہ۔ جیسا کہ سورہ انعام کی آیت نمبر۱۴۳ اور نمبر۱۴۴ میں اس کی تصریح فرمائی گئی ہے اور بہیمہ کا لفظ اس سے عام ہے۔ اس کا اطلاق انعام کی نوع کے دوسرے جانوروں پر بھی ہوتا ہے، سو انعام کی طرف اس لفظ کی اضافت سے یہ مفہوم پیدا ہو گیا کہ اونٹ گائے اور بھیڑ، بکری اور اس طرح کے سارے ہی جانور تمہارے لئے حلال ہیں خواہ وہ گھریلو اور پالتو ہوں یا وحشی اور جنگلی۔ جیسے نیل گائے اور ہرن وغیرہ، اس لئے ایسے تمام جانوروں سے کھانا برتنا اور ان سے فائدہ اٹھانا جائز ہے۔
۲. سو اس ارشاد ربانی سے ایک بڑا اہم اور پاکیزہ معاشرتی ضابطہ و اصول تعلیم و تلقین فرمایا گیا ہے، اور یہ اس لئے کہ انسان ایک ایسی مدنی الطبع مخلوق ہے جو اپنے کاروبار زندگی کے چلانے میں بہرحال ایک دوسرے کا محتاج ہے، کوئی بھی ایسا نہیں ہو سکتا جو ہر اعتبار سے دوسروں سے مستعفی و بے نیاز ہو۔ اس لئے باہمی تعاون و  تناصر ایک لازمی امر ہے۔ پس اس ارشاد ربانی سے یہ ہدایت فرمائی گئی ہے کہ ایک دوسرے کے ساتھ تعاون و  تناصر نیکی اور تقویٰ کی بنیاد پر ہونا چاہئے۔ نہ کہ گناہ اور زیادتی کی بنیاد پر۔ پس جو کوئی نیکی اور پرہیزگاری کا کام کرتا ہو۔ اس کا ساتھ دیا جائے اور تعاون کیا جائے۔ اور گناہ اور زیادتی کے کاموں پر ایک دوسرے کا تعاون نہ کیا جائے۔ اس طرح باہمی تعاون و تناصر کی عظمت و اہمیت کو بھی واضح فرما دیا گیا۔ اور اس کی حدود و قیود کو بھی متعین اور واضح فرما دیا گیا فالحمدللہ جل وعلا، پس دوسروں کا تعاون اور انکی مدد ایک مامور و مطلوب امر ہے، اور پھر یہ تعاون وتناصر بھی نیکی اور خیر کے کاموں میں ہو نہ کہ گناہ اور برائی کے کاموں میں، وباللہ التوفیق لمایُحِبُّ ویرید۱ عقاب کا لفظ دراصل عقب کے مادے سے ماخوذ ہے جس کے معنی پیچھے اور بعد کے ہوتے ہیں، سو عقاب دراصل اس سزا اور عذاب کو کہا جاتا ہے جو کسی عمل کے طبعی تقاضا اور منطقی نتیجہ کے طور پر آتا ہے۔ پس اس ارشاد میں اہل ایمان کو سخت تنبیہ و تذکیر ہے کہ وہ ہمیشہ اور ہر حال میں اللہ سے ڈرتے اور اس کی نافرمانی سے بچتے رہا کریں۔ اور اس حقیقت کو ہمیشہ پیش نظر رکھیں کہ اللہ تعالیٰ کے یہاں کا عقاب اور پاداش عمل کی سزا بھی بڑی سخت ہوتی ہے والعیاذ باللہ۔ اللہ تعالیٰ ہمیشہ ہر حال میں، اور ہر اعتبار سے اپنی حفاظت و پناہ میں رکھے۔ اور نفس و شیطان کے ہر مکر و فریب سے ہمیشہ اور ہر اعتبار سے محفوظ رکھے۔ آمین ثم آمین
۳.	۱:  اُھلْ اِھلال سے ماخوذ ہے جس کے معنی رَفْعُ الصوت کے آتے ہیں، یعنی آواز بلند کرنا (محاسن وغیرہ) سو اس سے مراد ہر وہ جانور ہے جس پر غیر اللہ کا نام لیا جائے۔ یعنی اس کو غیر اللہ کے تقرب اور اس کی خوشنودی کے لئے نامزد کر دیا جائے جیسا کہ مشرکین عرب کرتے تھے کہ وہ اپنے جانوروں کو بتوں کیلئے، اور ان کے نام پر نامزد کر دیا کرتے تھے۔ اور آج بھی مشرکین ایسے ہی کرتے ہیں۔ اور جگہ جگہ اور طرح طرح سے کرتے ہیں، کہ اپنے جانوروں وغیرہ کو مختلف ناموں سے نامزد کر دیتے ہیں۔ پھر ان کو کھلا چھوڑ دیتے ہیں۔ اور ان کو اپنے لئے جائز نہیں سمجھتے سو ایسا کرنا شرک اور حرام ہے، اور اس طرح کا جانور بھی حرام ہے خواہ اس کے ذبح کرتے وقت غیر اللہ کا نام لیا جائے یا نہ لیا جائے۔ اور اس کو یہاں پر اور اس لحم الخنزیر یعنی خنزیر کے گوشت بر عطف کر کے ساتھ ملا کر ذکر کیا گیا ہے جس سے یہ ظاہر فرمایا گیا ہے کہ اس کی حرمت لحم خنزیر کی حرمت کی طرح ہے۔ والعیاذ باللہ۔ مزید تفصیل کے لئے ہماری بڑی تفسیر ملاحظہ ہو۔ اس میں ہم نے اللہ تعالیٰ کے فضل و کرم سے اس پر کافی طویل اور باحوالہ بحث کی ہے۔ والحمدللہ جل وعلا
     ۲: یعنی جن کو غیر اللہ کی خوشنودی کے لئے نذر و نیاز کی غرض سے مقرر کیا گیا ہوتا ہے۔ علامہ ابن کثیر کہتے ہیں۔ کہ ایسے آستانوں کے پاس ذبح کرنے سے جانور حرام ہو جاتا ہے اگرچہ اس پر اللہ کا نام بھی لیا گیا ہو۔ کیونکہ یہ شرک کے نشان ہوتے ہیں اور ان کے پاس ذبح کرنا شرک ہے جو کہ حرام ہے، والعیاذ باللہ العظیم، پس ایسی چیزیں حرام ہیں، اور ان سے کھانا اور فائدہ اٹھانا جائز نہیں۔
     ۳:  یعنی یہ مذکورہ بالا تمام کام فسق اور گناہ ہیں اور فسق کا لفظ یہاں پر فقہی مفہوم میں نہیں ہے بلکہ یہ قرآنی مفہوم میں ہے۔ اور قرآن حکیم میں اس لفظ کا اطلاق کھلی ہوئی نافرمانی، سرکشی، اور کفر و شرک سب پر ہوا ہے۔ چنانچہ ایک مقام پر ابلیس کے بارے میں ارشاد فرمایا گیا۔ کَانَ مِنَ الْجِنِّ فَفَسَقَ عَنْ اَمْرِ رَبِّہٖ الایۃ (الکہف۔۵٠) سو یہ مذکورہ بالا سب کام بہت بُرے اور ممنوع ہیں، ان سے بچنا بہت ضروری ہے۔ کہ یہ انسان کے لئے دنیا و آخرت دونوں کی تباہی اور بربادی کا باعث ہیں۔ ان سے طرح طرح کے معاشرتی مفاسد جنم لیتے ہیں۔ اور یہ حضرت حق جَلَّ مَجْدُہ، کے سخط و غضب کا باعث بنتے ہیں والعیاذُ باللہ، پس ایسے تمام کاموں سے بچنا اور دور رہنا ضروری اور اہل ایمان کے ایمان و یقین کا تقاضا ہے، وباللہ التوفیق لمایحب ویرید، وعلی مایُحِبُّ ویرید، وہو الہادی الی سواء السبیل
۵. اسی لئے اس نے تم لوگوں کو ایسی سہولتوں اور رخصتوں سے نوازا کہ تمہارے لئے کوئی مشکل اور تنگی نہ رہے، بلکہ تمہارے لئے سہولت اور آسانی ہی ہو۔ چنانچہ دین حنیف نے تم لوگوں کو اجازت دی کہ اگر تم وضو نہ کر سکو تو تیمم کر لو۔ تاکہ تم لوگوں پر کوئی مشقت بھی نہ ہو۔ اور تم پاکیزہ اور مقدس انسان بھی بن جاؤ۔ کیونکہ اپنے خالق و مالک کے احکام کو ماننے اور صدق دل سے ان کو بجا لانے ہی میں بندہ مومن کا بھلا ہے دنیا و آخرت دونوں میں، اور اسی میں اس کے لئے تطہیر و تزکیہ کا سامان ہے وباللہ التوفیق لمایحب ویرید، وعلیٰ مایحب ویرید۔۲؎ یعنی تم لوگ شکر ادا کرو اپنے اس واہب مطلق رب ذوالجلال کا جس نے تمہیں ان طرح طرح کی عظیم الشان نعمتوں سے نوازا ہے تاکہ شکر نعمت کے شرف سے مشرف ہونے کے بعد تمہارے باطن کی بالیدگی اور نفس کی پاکیزگی اور طہارت میں اور اضافہ ہو۔ اور تم لوگ ایسے پاکیزہ اور ایسی عظمت شان انسان بن سکو جو دارین کی سعادت و سرخروئی سے سرفراز ہونے کے اہل ہوں۔
۶. 	۱: اسی لئے اس نے تم لوگوں کو ایسی سہولتوں اور رخصتوں سے نوازا کہ تمہارے لئے کوئی مشکل اور تنگی نہ رہے، بلکہ تمہارے لئے سہولت اور آسانی ہی ہو۔ چنانچہ دین حنیف نے تم لوگوں کو اجازت دی کہ اگر تم وضو نہ کر سکو تو تیمم کر لو۔ تاکہ تم لوگوں پر کوئی مشقت بھی نہ ہو۔ اور تم پاکیزہ اور مقدس انسان بھی بن جاؤ۔ کیونکہ اپنے خالق و مالک کے احکام کو ماننے اور صدق دل سے ان کو بجا لانے ہی میں بندہ مومن کا بھلا ہے دنیا و آخرت دونوں میں، اور اسی میں اس کے لئے تطہیر و تزکیہ کا سامان ہے وباللہ التوفیق لمایحب ویرید، وعلیٰ مایحب ویرید۔
     ۲: یعنی تم لوگ شکر ادا کرو اپنے اس واہب مطلق رب ذوالجلال کا جس نے تمہیں ان طرح طرح کی عظیم الشان نعمتوں سے نوازا ہے تاکہ شکر نعمت کے شرف سے مشرف ہونے کے بعد تمہارے باطن کی بالیدگی اور نفس کی پاکیزگی اور طہارت میں اور اضافہ ہو۔ اور تم لوگ ایسے پاکیزہ اور ایسی عظمت شان انسان بن سکو جو دارین کی سعادت و سرخروئی سے سرفراز ہونے کے اہل ہوں۔
۷. اس لئے اس کے یہاں صرف ظاہر داری سے کام نہیں چلے گا، بلکہ وہاں پر ظاہر کے ساتھ بلکہ اس سے بھی پہلے قلب و باطن کی صفائی بھی درکار ہے، اور اس کے ساتھ اپنی نیتوں اور ارادوں کا معاملہ بھی صحیح اور درست رکھنے کی ضرورت ہے۔ خداوند قدوس نے اپنے رسول اکرم کے ذریعے جو تم لوگوں سے پختہ عہد لیا۔ اور تم لوگوں نے سَمِعْنَا وَ اَطَعْنَا کہہ کر جو اس کو نباہنے اور پورا کرنے کی ذمہ داری اٹھائی۔ اس کو پورا کرنا تمہارے ذمے لازم ہے۔ اس کی طرف سے تمہارے لئے جو دنیا و آخرت کی کامرانیوں کے جو وعدے ہیں وہ اسی سے وابستہ اور اسی پر منحصر ہیں۔
۸. اس لئے ہمیشہ اس اہم اور بنیادی حقیقت کو اپنے پیش نظر رکھا جائے کہ ہمارا معاملہ اس اللہ وحدہٗ لاشریک سے درست رہے کہ وہ ہر چیز کو جانتا ہے اور پوری طرح جانتا ہے۔ اور اس کے لئے ہمیشہ عدل و انصاف کے تقاضوں کو ملحوظ خاطر رکھا جائے۔ یہی طریقہ تقوی و پرہیزگاری کے لائق اور اس کے زیادہ قریب ہے۔ اور تقویٰ و پرہیزگاری ہی تمام دین و شریعت کی روح اور اہل ایمان کے ہر قول وفعل کے لئے اصل کسوٹی ہے۔
۱۰. سو اس سے مشذکورہ بالا میثاق الٰہی پر عمل کرنے اور عمل نہ کرنے کا نتیجہ و انجام ذکر فرما دیا گیا۔ چنانچہ ارشاد فرمایا گیا کہ جو لوگ سچے ایمان اور نیک عمل کو اپنا کر میثاق الٰہی کے تقاضوں کو پورا کریں گے، ان کے لئے اللہ تعالیٰ کی طرف سے عظیم الشان مغفرت و بخشش اور بہت بڑے اجر و ثواب کا وعدہ ہے۔ اور اس کے برعکس جو لوگ کفر و انکار کی راہ کو اپنائیں گے۔ اور ہماری آیتوں کی تکذیب کریں گے ان کے لئے دوزخ کی دہکتی بھڑکتی آگ ہے، جس میں ان کو ہمیشہ رہنا ہو گا۔ والعیاذُ باللہ العظیم، یہاں پر رب کریم کے کرم بے پایاں کا یہ نمونہ و مظہر بھی ملاحظہ ہو کہ اس آیت کریمہ میں وفاء عہد کی ترغیب کے طور پر اہل ایمان سے اپنے اس عہد اور وعدے کا ذکر فرمایا کہ جو لوگ ایمان اور عمل صالح کی راہ کو اپنائیں گے ان کے لئے اس کی طرف سے عظیم الشان بخشش بھی ہے اور بہت بڑا اجر بھی، سو یہ رب کریم سبحانہ و تعالیٰ کی کتنی بڑی بندہ نوازی اور کرم فرمائی ہے کہ وہ اپنی ہی پیدا کی ہوئی۔ اور اپنی ہی پروردہ مخلوق کے ساتھ ایک معاہدے میں شریک ہو۔ سبحانہ و تعالیٰ، اللہ ہمیشہ اور ہر حال اپنا ہی بنائے رکھے، اور ہر قدم اپنی رضا کی راہوں ہی پر اٹھانے کی توفیق بخشے، آمین
۱۱. جار مجرور کی تقدیم سے اس میں حصر کا مفہوم پیدا ہو گیا۔ یعنی اللہ ہی پر بھروسہ کرنا چاہیے ایمان والوں کو، یعنی ان کے ایمان کا تقاضا یہ ہے کہ وہ ہمیشہ اللہ ہی پر بھروسہ کریں، لیکن افسوس کہ آج کا جاہل مسلمان جو اپنے دین کی تعلیمات مقدسہ سے غافل و بے خبر ہے اس کا بھروسہ اللہ کے بجائے دوسری مختلف چیزوں پر ہے۔ کہیں کسی عاجز مخلوق پر کہ وہ فلاں عہدے اور منصب پر فائز ہے پس وہ میرے سب کام کر دے گا، اور کرا دے گا۔ اگرچہ دنیا کے اس دارالاسباب میں یہ چیز منع نہیں، کہ دنیا ہے ہی دارالاسباب، لیکن اسباب پر ایسا تکیہ اور بھروسہ کر لینا کہ انسان مسبِّب الاسباب کو بھول ہی جائے تو یہ خسارے کا سودا ہے والعیاذُباللہ، اور کہیں اس کا بھروسہ کسی مردہ انسان اور وفات یافتہ ہستی پر، اور کہیں کسی بنی ٹھنی قبر اور جبے قبے پر، اور کہیں کسی فرضی وہمی اور من گھڑت سرکار پر، جس کی نہ کوئی حقیقت ہے نہ بنیاد سوائے اوہام و خرافات کے خود ساختہ پلندوں کے اور اس طرح جہالت کا مارا ایسا انسان در در کی ٹھوکریں کھاتا، اور طرح طرح کی شرکیات میں الجھ اور پھنس کر خود اپنی تذلیل و تحقیر اور ہلاکت و تباہی کا سامان کرتا ہے۔ اور اس کو اس کا احساس و شعور تک نہیں ہوتا، کہ اس طرح وہ اپنے لئے کس قدر خوفناک اور ناقابل تلافی نقصان کا سامان کر رہا ہے والعیاذُ باللّٰہ العظیم مِنْ کُلِّ زَیْغٍ وَّضَلال۔
۱۲. 	۱: نقیب کا لفظ نقب سے ماخوذ و مشتق ہے جس کے معنی سوراخ کرنے، کھود کرید کرنے، کھوج لگانے، ٹوہ لگانے، اور جستجو کرنے، وغیرہ کے آتے ہیں۔ اسی بناء پر یہ لفظ کسی قوم یا قبیلہ کے سردار و سربراہ اور نگران و ذمہ دار اور آفیسر و مانیٹر وغیرہ کے معنی میں استعمال ہوتا ہے۔ کیونکہ ایسے لوگوں کا اصل کام اور ان کی ذمہ داری بھی یہی ہوتی ہے کہ وہ اپنے ماتحتوں کی نگرانی کریں۔ اور ان کے مفادات کی حفاظت و پاسداری کریں اس لئے ان کو نقیب کہا جاتا ہے سو اسی بناء پر حضرت موسیٰ نے بنی اسرائیل کے بارہ قبیلوں میں سے ہر قبیلے کے لئے ایک ایک نقیب و نگہبان مقرر کیا تھا تاکہ وہ ان کی حفاظت و نگرانی کرے، تاکہ وہ شریعت کی حدود و قیود کی پابندی کریں، وہ کسی انحراف میں مبتلا نہ ہوں، اور ان کے اندر کوئی ایسی چیز گھسنے نہ پائے جو ان کو اللہ کے عہد سے روگردان کر دے۔
     ۲:  کہ اللہ کے عہد سے پھرنے اور انحراف برتنے کا نتیجہ یہی ہوتا ہے کہ ایسے لوگ راہ حق و ہدایت سے بہک اور بھٹک جاتے ہیں، پھر وہ کہیں کے بھی نہیں رہتے اور دنیا و آخرت کے خسارے میں مبتلا ہو جاتے ہیں اسی لئے یہاں پر اس کو کفر سے تعبیر کیا گیا ہے، پس اللہ کے عہد کی پابندی اور راہ حق پر استقامت ہی وسیلہ نجات و فلاح ہے۔
۱۳.	۱:  سو اس سے یہود کی عہد شکنی کے ہولناک نتائج کو ذکر و بیان فرمایا گیا ہے چنانچہ ارشاد فرمایا گیا کہ ان کی عہد شکنی کی بناء پر ہم نے ان پر لعنت کر دی۔ یعنی ان کو اپنی رحمت سے دُور اور محروم کر دیا۔ اور یہ لوگ ملعون ہو گئے۔ اور ان کے دلوں کو ہم نے سخت کر دیا جس سے یہ قبول حق کی سعادت سے محروم ہو گئے۔ یعنی ہمارا قانون و دستور اور ہماری سنت یہی ہے کہ ایسے لوگ لعنت و پھٹکار کے مستحق اور مورد بن جاتے ہیں۔ اور قبول حق کی توفیق و سعادت سے محروم ہو جاتے ہیں والعیاذُ باللہ العظیم، اللہ ہمیشہ اپنی حفاظت و پناہ میں رکھے، آمین ثم آمین
     ۲: یعنی خائنہ کا لفظ یہاں پر مصدر کے معنی میں ہے جیسے کاذبہ اور لاغیہ وغیرہ (محاسن التاویل) اور یہ بھی ہو سکتا ہے کہ یہ اپنے ظاہری مفہوم پر ہو اور اس کا موصوف طائفہ ہو۔ بہر کہف اس سے واضح فرما دیا گیا کہ خیانت اور بددیانتی ان کی سرشت میں پیوست ہے۔ اس لئے یہ لعنت و پھٹکار اور طرد عن الباب کے مستحق قرار پائے۔ والعیاذ باللہ العظیم
۱۴. 	۱؛  یہود کے نقض عہد کے ذکر کے بعد اب اس سے نصاریٰ کے نقض عہد کا ذکر فرمایا جا رہا ہے، اور ان دونوں کے نقض عہد اور ان کے نتائج کے ذکر سے مسلمانوں کے لئے یہ تنبیہ و تذکیر ہے کہ وہ اس سے درس لیں، اور سبق سیکھیں، اور نقض عہد کے اس جرم سے بچ کر رہیں ورنہ یہ بھی اسی انجام سے دو چار ہوں گے جس سے ان کے پہلے کے یہ دونوں گروہ دوچار ہو چکے ہیں، کہ اللہ تعالیٰ کا قانون و ضابطہ سب کے لئے عام و یکساں اور بے لاگ ہے، سبحانہ و تعالیٰ
     ۲: ملت کی شیرازہ بندی چونکہ کتاب الٰہی اور میثاقِ خداوندی ہی سے ہوتی ہے اور ہو سکتی ہے۔ اور اس کو ان لوگوں نے ضائع کر دیا تو پھر ایسی صورت میں ان کو باہمی عداوت و دشمنی اور خون خرابے سے اور کیا چیز بچا سکتی ہے۔ ان لوگوں کے لئے نجات کی واحد راہ قرآن حکیم کی اتباع اور پیروی تھی کہ اب آخری کتاب اور پیغام سماوی یہی اور صرف یہی ہے جو کہ سابقہ تمام کتابوں کے لئے مہیمن، اور جو ان کی اصل حقیقی اور اصولی تعلیمات کی امین و پاسدار کتاب ہے۔ اور اب قیامت تک کے لئے پیغام حق و ہدایت اسی سے وابستگی میں منحصر ہے اس سے ان لوگوں نے اپنے تعصب اور عناد و ہٹ دھرمی اور ناشکری و بے قدری کی بناء پر منہ موڑ لیا ہے۔ جس کے بعد ان کے لئے اندھیروں میں بھٹکنے کے سوا کوئی صورت باقی نہیں رہ جاتی۔ سو اب قیامت تک ان کے لئے جنگ و جدال سے نکلنے کی کوئی صورت ممکن نہیں رہی، والعیاذ باللہ العظیم۔
۱۵. یعنی وَکِتَابٌ مُّبِیْن کا عطف عطفِ تفسیری ہے، اور نور سے مراد یہی کتاب مبین یعنی قرآن حکیم ہے، نہ کہ رسول جیسا کہ بعض لوگوں نے کہا ایک تو اس لئے کہ رسول کا ذکر آیت کریمہ کے شروع میں خود آگیا ہے۔ اور رسول ہی کے لفظ سے آگیا ہے۔ اور دوسرے اس لئے کہ قرآن حکیم کو دوسری مختلف آیات کریمات میں بھی نور کے لفظ سے تعبیر فرمایا گیا ہے: جیسے وَاَنْزَلْنَآ اِلَیْکُمْ نُوْرًا مُّبِیْنًا، اور وَاتَّبَعُوا النُّوْرَ الَّذِیْ اُنْزِلَ مَعَہ، وغیرہ، کہ ان آیات کریمات میں وارد لفظ نور سے مراد قرآن حکیم کے سوا اور کچھ ہو ہی نہیں سکتا۔ اس لئے القرآن یُفَسِّرُ بَعْضُہ، بَعْضًا کے ضابطہ عام کے مطابق زیر بحث اس آیت کریمہ میں بھی لفظ نور سے مراد قرآن مجید ہی ہونا چاہیے اور تیسرے اس لئے کہ اس کے بعد یَہْدِیْ بِہٖ میں اس کی طرف لوٹنے والی ضمیر کو ضمیر مفرد کی شکل میں لایا گیا ہے، جس سے پوری طرح واضح ہو جاتا ہے کہ یہاں پر نور اور کتاب مبین سے ایک ہی چیز مراد ہے۔ ورنہ اس کے لئے ضمیر مفرد کی نہیں تثنیہ کی لائی جاتی، سو ان تینوں قرینوں سے واضح ہو جاتا ہے کہ یہاں پر نور کے لفظ سے مراد قرآن حکیم ہی ہے۔ پس اب حق و ہدایت کی روشنی قرآن حکیم سے وابستگی ہی سے میسر آ سکتی ہے، ورنہ اندھیرے ہی اندھیرے ہیں۔ والعیاذُ باللہ العظیم، اور قرآنِ حکیم چونکہ حکمت اور شریعت دونوں کا مجموعہ ہے اس لئے یہ انسان کو ذہنی تاریکیوں سے بھی نکالتا ہے اور اس کی زندگی کے لئے عمل کی صحیح شاہراہ بھی متعین کرتا ہے اس لئے یہ نور بھی ہے اور کتاب مبین بھی، اہل کتاب چونکہ اللہ تعالیٰ کی بخشی ہوئی روشنی کو ضائع کر کے تاریکیوں میں گھر گئے تھے۔ سو اللہ تعالیٰ نے قرآن حکیم کو اتار کر ان کو اور باقی سب دنیا کو اس نور حق سے نوازا، والحمدللہ لیکن ان لوگوں کی بے قدری اور ناشکری کا عالم یہ ہے کہ یہ لوگ اس کے باوجود اس سے منہ موڑے ہوئے ہیں، والعیاذ باللہ العظیم
۱۷. پس وہ قادر مطلق جو چاہے اور جیسا چاہے کرے، نہ اس کے لئے کچھ مشکل ہے۔ اور نہ کسی کو اس سے کچھ پوچھنے کا کوئی حق ہو سکتا ہے، سو حضرت عیسیٰ کا بغیر باپ کے توسط کے پیدا کرنا اس کی اس قدرت مطلقہ ہی کا ایک نمونہ و مظہر ہے۔ سبحانہ و تعالیٰ، پس اس بناء پر جن لوگوں نے حضرت عیسیٰ کی الوہیت کے کفر کا ارتکاب کیا وہ ان کی اپنی حماقت بدبختی اور کوڑ مغزی کا نتیجہ ہے والعیاذ باللہ، سو وہ قادرِ مطلق منکروں کو جو سزا چاہے دے۔ اور سچے ایمان والوں کو جس اجر و ثواب اور انعام و احسان سے چاہے نوازے۔ اس کے لئے نہ کچھ مشکل ہے اور نہ اس میں کسی طرح کی کوئی رکاوٹ، سبحانہ و تعالیٰ۔
۱۸. 	۱: سو یہ عجب و استکبار کے اس مرض کی انتہاء ہے جو انسان کو ہلاکت و تباہی کے انتہائی ہولناک گڑھے میں ڈالنے والا مرض ہے یعنی یہ کہ انسان انسانیت کی حدود سے نکل کر خدائی حدود میں داخل ہونے کا دعویدار بن جائے کہ اس کے بعد نہ وہ اپنے آپ کو اپنے خالق و مالک کے احکام و اوامر کا پابند سمجھتا ہے۔ اور نہ ان کو بجا لانے کی کوئی فکر کوشش کرتا ہے اور وہ باغی و طاغی اور شیطان مرید بن کر رہ جاتا ہے اور وہ ہلاکت و تباہی کی اس راہ پر چل پڑتا ہے جو انسان کو دنیا و آخرت کے خسارے اور ہولناک تباہی تک پہنچا کر چھوڑتی ہے، والعیاذ باللہ العظیم
     ۲:  اور بہرحال جانا ہے کوئی چاہے یا نہ چاہے اور مانے یا نہ مانے اس نے بہرحال اس کے یہاں حاضر ہو کر اپنے زندگی بھر کے کئے کرائے کا حساب دینا اور اس کا پھل پانا ہے، تاکہ اس طرح عدل و انصاف کے تقاضے پورے ہو سکیں، اور بدرجہ تمام و کمال پورے ہو سکیں سو وہاں پر ایسے تمام مفروضوں کی قلعی پوری طرح کھل جائے گی اور اصل حقیقت نکھر کر سامنے آ جائے گی، اور تم لوگوں کا یہ دعوی باطل و بے بنیاد اور خود ساختہ و من گھڑت ہے، تم نہ اس کے بیٹے ہو، اور نہ ہی اس کے محبوب و پیارے، ورنہ وہ تم لوگوں کو تمہارے گناہوں پر عذاب اور سزا کیوں دیتا؟ حالانکہ تم لوگوں پر جو جو عذاب آئے وہ بحیثیت مجموعی پوری تاریخ میں کسی قوم پر نہیں آئے تم کو صدیوں تک فرعون کی نہایت ذلت آمیز غلامی میں رہنا پڑا، تم کو بحیثیت مجموعی چالیس برس تک صحرا نوردی کرنی پڑی۔ تم کو گوسالہ پرستی کے نتیجے میں ہزاروں کی تعداد میں قتل ہونا پڑا۔ اور اس کے لئے اپنی ہی قوم کے ہزاروں لوگوں کو تم نے خود تہ تیغ کیا۔ اور تم کو قانون سنت کو توڑنے اور اس کی بے حرمتی کے نتیجے میں بندر اور خنزیر بننا پڑا، وغیرہ وغیرہ، تو پھر تم خدا کے بیٹے اور اس کے چہیتے آخر کیسے اور کیونکر ہو سکتے ہو؟سو ایسی کوئی بات نہ ہے نہ ہو سکتی ہے۔ وہ اس طرح کے تمام شوائب اور جملہ تصورات سے پاک، اور اعلیٰ و بالا ہے۔ پس تم اس کے بیٹے اور محبوب نہیں ہو۔ بلکہ عام مخلوق کی طرح ایک مخلوق ہو۔ وہ اپنے علم و حکمت کے مطابق جس کو چاہے معاف فرما دے۔ اور جس کو چاہے عذاب دے۔ سبحانہ و تعالیٰ۔
۱۹. سو وہ قادر مطلق اپنی قدرت مطلقہ اور حکمت بالغہ سے جو چاہے اور جیسا چاہے کرے، پس اس کی قدرت مطلقہ اور حکمت بالغہ کے مطابق تم لوگوں کے پاس حضرت خاتم الانبیاء والرسل کی صورت میں عظیم الشان بشیر و نذیر آگیا ہے جس کے بعد تمہارے لئے اس طرح کے کسی عذر و معذرت کی کوئی گنجائش باقی نہیں رہ جاتی کہ تمہارے پاس کوئی بشیر و نذیر نہیں آیا جو تمہیں راہ حق و ہدایت سے آگاہ کرتا۔ پس اب اگر تم لوگوں نے اس پر ایمان لا کر راہ حق کو نہ اپنایا تو یقیناً تم مجرم اور قصور وار قرار پاؤ گے۔ والعیاذُ باللہ العظیم
۲۱. روایات سے معلوم ہوتا ہے کہ مصر سے نکلنے کے بعد حضرت موسیٰ جب تمام منازل سفر طے کرتے ہوئے دشت فاران میں پہنچے، اور فلسطین کا علاقہ قریب آگیا تو چونکہ یہی ان کا اصل مقصود تھا، تو آپ نے بارہ سرداروں پر مشتمل ایک پارٹی کو حالات معلوم کرنے کے لئے وہاں بھیجا۔ یہ پارٹی جب وہاں کے حالات دریافت کرنے کے بعد واپس پہنچی۔ اور اپنی مہم کی رپورٹ سنائی۔ تو اس علاقے کی زرخیزی، خوبصورتی، اور شادابی سے متعلق تو انہوں نے نہایت شوق انگیز رپورٹ پیش کی۔ جس سے ظاہر ہے کہ بنی اسرائیل کے رال ٹپک گئے ہوں گے۔ اور ان کے اندر اس سرزمین کے حصول، اور اس میں اترنے کا شوق پیدا ہو گیا ہو گا۔ لیکن جب انہوں نے اس ملک پر قابض باشندوں کے قد و قامت۔ اور ان کی زور آوی سے متعلق بتایا، تو اس سے یہ لوگ ڈر گئے، اور ان کے حوصلے پست ہو گئے۔ اور ان کا سارا شوق و ذوق ٹھنڈا پڑ گیا، اور انہوں نے طرح طرح کی باتیں کرنا، اور واویلا شروع کر دیا۔ اور جس ملک پر قبضہ کرنے کی امنگیں لئے ہوئے یہ یہاں پہنچے تھے۔ اس پر قبضہ کرنے کی کوشش اور شوق تو درکنار انہوں نے واپس مصر پلٹ جانے کی باتیں شروع کر دیں، کہ اس سے تو وہی بہتر تھا۔ تو اس موقع پر حضرت موسیٰ نے ان کے سامنے یہ تقریر فرمائی۔ اور اللہ تعالیٰ کے افضال و انعامات یاد کرا کے ان کے حوصلے بحال کرنے کی کوشش کی اور ان سے فرمایا کہ تم لوگ الٹے پاؤں نہ پھرو ورنہ سخت خسارے میں پڑ جاؤ گے۔
۲۳. کہ ایمان داری کا تقاضا یہی ہے کہ بھروسہ اللہ ہی پر کیا جائے کہ سب کچھ اسی کے قبضہ قدرت و اختیار میں ہے۔ سو اس پر بھروسہ کر کے جب تم لوگ ان کے دروازے تک پہنچو گے تو اللہ کی مدد تم لوگوں پر سایہ فگن ہو جائے گی۔ اور تم لوگوں کو غلبہ نصیب ہو جائے گا۔ ان دو شخصوں کے نام جن کا ذکر یہاں پر اس ضمن میں فرمایا گیا تورات میں یوشع اور کالب بتائے گئے ہیں۔ سو ان دونوں نے اپنی قوت ایمانی کی بناء پر ان لوگوں کی ہمت بندھانے کی کوشش کی۔ اور اللہ کے وعدوں اور عزم و ہمت کے ثمرات اور ان کی برکات کے بہتیرے حوالے ان لوگوں کو دیئے۔ مگر انہوں نے ان کی باتوں پر کان دھرنے اور ان کی نصیحتوں کو اپنانے کے بجائے الٹا انہوں نے ان دونوں کو سنگسار کرنے کی دھمکیاں دینا شروع کر دیں۔ والعیاذُ باللہ، اور انہوں نے حضرت موسیٰ سے صاف طور پر کہہ دیا کہ ہم ہرگز اور کسی قیمت پر بھی وہاں نہیں جائیں گے، جب تک کہ وہ جبار اور سخت قسم کے لوگ وہاں موجود ہیں۔ اس لئے موسیٰ آپ خود جاؤ اور آپ کے ساتھ آپ کا رب بھی جائے۔ آپ دونوں جا کر ان لوگوں سے لڑو ہم تو بہرحال یہیں بیٹھیں گے۔ سو اس سے ان لوگوں کی حالت کا بھی اندازہ کیا جا سکتا ہے اور ان کے بلند بانگ دعووں کا بھی سو ان بدبختوں کی حالت یہ ہے کہ وہ اپنے پیغمبر کے حکم و ارشاد کے جواب میں اس طرح کا بیہودہ اور گستاخانہ جواب دے رہے ہیں۔ اور دعوی یہ ہے کہ ہم اللہ کے بیٹے اور اس کے پیارے اور لاڈلے ہیں۔ والعیاذ باللہ العظیم بکل حال من الاحوال، اس کے مقابلے میں امام الانبیاء حضرت محمد رسول اللہ صلی اللہ علیہ و سلم نے جب غزوہ بدر کے موقع پر اپنے ساتھیوں سے اس کے بارے میں جب مشورہ کیا اور انکی رائے لی تو انہوں نے جن ایمان افروز کلمات اس کے لئے اپنی آمادگی کا اظہار کیا اس کی نظیر ملنا مشکل ہے،
۲۷. سو ہابیل نے قابیل سے کہا کہ اگر تیری قربانی قبول نہیں ہوئی تو اس میں میرا کیا قصور؟ اللہ تعالیٰ تو پرہیزگار لوگوں ہی کی قربانی کو قبول فرماتا ہے۔ اور اس کے یہاں صدق و اخلاص ہی کی قدر و قیمت ہے۔ جیسا کہ قرآن حکیم میں دوسرے مقام پر ارشاد فرمایا گیا لَنْ یَّنَالَ اللّٰہُ لُحُوْمُہَا وَلَا دِمَآءُہَا وَلٰکِنْ یَّنَالُہ التَّقْویٰ مِنْکُمْ۔ یعنی تجھے مجھ کو دھمکی دینے کے بجائے خود اپنے معاملے میں غور کرنا چاہیے کہ تجھ سے ایسی کیا کوتاہی ہوئی کہ تیری قربانی اللہ تعالیٰ کے شرف قبولیت سے مشرف نہیں ہو سکی۔ مگر انسان پر جب حسد کا دورہ پڑتا ہے۔ والعیاذ باللہ العظیم۔ تو وہ اپنی کمزوریوں اور کوتاہیوں سے آنکھیں بند کر کے اپنی ناکامیوں کے اسباب دوسروں میں ڈھونڈنے لگتا ہے۔ اور اس غصے میں وہ ان کے درپے انتقام و آزار ہو جاتا ہے، افراد میں اس بد بختانہ کردار کی سب سے پہلی مثال قابیل نے پیش کی۔ اور اقوام کے اندر یہود نے اسی لئے یہ سرگزشت یہود کو سنائی گئی کہ اس آئینے میں وہ اپنے منہ دیکھ لیں۔ کہ آج بھی حسد کا وہی کھیل یہ لوگ کھیل رہے ہیں جو قابیل نے اس موقع پر ہابیل کے ساتھ کھیلا تھا۔ اور اس کی روایت بھی دنیا کو انہی کے واسطے سے پہنچی ہے۔ اور یہی درس عبرت و بصیرت ہے ان کے بعد کے تمام حاسدین کے لئے اللہ تعالیٰ حاسدین کے حسد سے ہمیشہ اپنی حفاظت و پناہ میں رکھے۔ اٰمین ثم آمین۔
۲۸. یعنی تم جو مجھے قتل کی دھمکی دے رہے ہو۔ اور میرے قتل کے لئے اقدام کرنا چاہتے ہو تو اس کی بناء پر میں یہ فرض کر کے تم میرے قتل کے لئے اقدام کرنا چاہتے ہو، میں تمہارے قتل کے لئے پہل قتل کرنے والا نہیں۔ میں اللہ رب العالمین سے ڈرتا ہوں، جس نے مجھے اور تجھے پیدا فرمایا ہے۔ اور ایک دوسرے کے جان و مال کے احترام کی ہدایت فرمائی ہے، سو اس کا یہ مطلب نہیں کہ میں اپنا دفاع نہیں کروں گا، بلکہ اس کا مطلب یہ ہے کہ میں تمہارے قتل کے لئے پہل نہیں کروں گا۔ کیونکہ جرم کے لئے پہل کرنا ایک مستقل جرم ہے۔ خاص کر قتل جیسے کبیرہ گناہ میں پہل کرنا، جو کہ کبیرہ ہی نہیں، بلکہ ان سات بڑے کبیرہ گناہوں میں سے ایک ہے۔ جن کو موبقات یعنی ہلاکت و تباہی میں ڈالنے والے انتہائی ہولناک گناہوں میں سے قرار دیا گیا۔ اور لسان نبوت سے ان سے بچنے کی تعلیم و تلقین فرمائی گئی ہے۔ تو پھر حضرت ہابیل اس کے لئے پہلے کیسے کر سکتے تھے، والعیاذ باللہ جل وعلا
۳۱. سو قتل کے بعد قابیل نے اپنے بھائی ہابیل کی لاش کو اسی طرح پڑا چھوڑ دیا۔ اس کو چھپانے اور دفن کرنے کی بھی کوئی صورت اس کو نہ سوجھی، تو اتنے میں قدرت کی طرف سے ایک کوا نمودار ہوا۔ اور کوے کی یہ عادت ہے کہ وہ جب کھانے کی کوئی چیز اچک لیتا ہے اور بروقت وہ اس کو کھانا نہیں چاہتا، تو وہ اس کو زمین کرید کر یا کسی اور چیز کے نیچے رکھ کر اس کو چھپا لیتا ہے سو اس کوے نے قابیل کے سامنے یہی نمائش کی جس کو دیکھ کر قابیل نے سر پیٹ لیا کہ میں اس کوے کے برابر بھی نہ ہو سکا کہ اپنے بھائی کی لاش کو ٹھکانے لگا لیتا۔ تو اپنی اس حماقت پر اس کو بڑی ندامت ہوئی۔ سو قرآن حکیم نے اس ٹکڑے سے اس حقیقت کو نمایاں فرما دیا کہ جو خدا سے نہیں ڈرتے وہ مخلوق سے ڈرتے ہیں۔ اور جو خداوند قدوس کے حکم و ارشاد، اور اپنے ضمیر کی آواز کی پرواہ نہیں کرتے وہ کوے جیسے معمولی جانوروں سے الہام حاصل کرتے ہیں، سو اس سے اندازہ کیا جا سکتا ہے کہ ہدایت خداوی سے محرومی کے نتیجے انسان کہاں سے کہاں پہنچ جاتا ہے؟ والعیاذ باللہ العظیم
۳۲. 	۱: کیونکہ ایک جان کو قتل کرنے سے قتل کا راستہ کھلتا ہے، جس کے بعد کسی کی بھی جان محفوظ نہیں رہ سکتی، جبکہ اس کے برعکس ایک جان کی حفاظت سے ہر جان کی حفاظت کا سبق ملتا ہے۔ لیکن بنی اسرائیل کی جرأت و بیباکی کا یہ عالم تھا کہ انہوں نے یہ سب کچھ جاننے کے باوجود اللہ تعالیٰ کے عہد و میثاق کو توڑا، اس کی خلاف ورزی کی۔ اور وہ اپنی بدبختی کی بناء پر اللہ کی زمین پر قتل و خونریزی کا ارتکاب کرتے گئے۔ یہاں تک کہ انہوں نے اللہ کے نبیوں کے قتل تک کے سنگین جرم کا ارتکاب کیا۔ اور قتل و خونریزی کی یہی روش انکی پہلے رہی اور یہی آج ہے۔ جیسا کہ آج دنیا اس کا مظاہرہ ارض فلسطین میں اپنی آنکھوں سے دیکھتی ہے، اور دن رات دیکھتی ہے۔ اور مِنْ اَجْل ذالِک کا اشارہ اس خاص واقعے کی طرف نہیں بلکہ اس کا اشارہ دراصل شر و فساد اور قتل و خونریزی کی اس ذہنیت کی طرف ہے جس کا اظہار قابیل نے قتل نفس کے اپنے اس خبیث فعل سے کیا والعیاذ باللہ۔
     ۲: سو لوگوں کی اکثریت ہمیشہ ایسی ہی رہی جو اللہ کی مقرر کردہ حدوں کی پابندی و پاسداری کے بجائے ان کو پھلانگتی ہی رہی۔ کل بھی یہی تھا، اور آج بھی یہی ہے، پس عوام کی اکثریت کی حمایت یا مخالفت کو کسی کام کی صحت یا اس کے فساد کا معیار نہیں قرار دیا جا سکتا ، جیسا کہ مغربی جمہوریت کے پرستاروں کا کہنا ماننا ہے۔ اور جیسا کہ ہمارے یہاں کے اہل بدعت کا کہنا ہے کہ فلاں فلاں بدعات چونکہ عوام کے اندر رائج ہیں اور عوام کالانعام کی اکثریت ان کو گلے لگائے ہوئے ہے لہٰذا یہ درست ہیں۔ وغیرہ وغیرہ کیونکہ عوام کالانعام کی اکثریت ہمیشہ غلط کاروں اور بہکے بھٹکے لوگوں ہی کی رہی ہے، کل بھی یہی تھا، اور آج بھی یہی ہے۔ اِلاّ ماشاء اللہ۔
۳۵. اس کی اطاعت و بندگی کے ذریعے، جیسا کہ حضرت قتادہ اس کی توضیح و تشریح میں فرماتے ہیں اَیْ تَقَرَّبُوْا اِلَیْہِ بِطَاعَتِہٖ وَالَعَمَلِ بِمَا یُرْضِیْہِ یعنی اس کا قرب حاصل کرو اس کی اطاعت وفرمانبرداری اور اس کی رضا و خوشنودی والے اعمال کے ذریعے، اور اس کا یہی مطلب حضرت ابن عباس، مجاہد، ابو وائل، حضرت حسن بصری، زید، عطاء اور ثوری وغیرہ اکابر امت اور اساطین علم و فضل نے بیان کیا ہے اور وسیلہ کے معنی لغت کے اعتبار سے قرب، مرتبہ، منزلت اور درجہ ہی کے ہیں اور اللہ تعالیٰ کی عبادت و بندگی کا سب سے بڑا نمونہ و مظہر اس کے حضور اور اس کی رضا و خوشنودی کے لئے سجدہ ریزی ہے۔ اس لئے اس کو اس کے حضور قرب و مرتبہ کے حصول کے لئے خاص اثر اور درجہ حاصل ہے۔ اسی لئے اس بارے اس کا حکم و ارشاد فرمایا گیا اور صاف و صریح طور پر ارشاد فرمایا گیا چنانچہ ارشاد ہوتا ہے فَاسْجُدُ وَاقْتَرِبْ۔ یعنی اس کے حضور سجدے کرتے جاؤ اور اس کے قرب سے مشرّف و فیضیاب ہوتے جاؤ۔ سو یہ ہے مفہوم و مطلب وسیلہ کا جو کہ عقل و فطرت کے تقاضوں کے عین مطابق اور جمہور علماء و مفسرین کا قول و اختیار ہے چنانچہ ملاحظہ ہو تفسیر ابن جریر، ابن کثیر، قرطبی، مراغی، اور محاسن التاویل، وغیرہ پس اہل بدعت کے جن لوگوں نے اس لفظ کو اس کے خلاف معنی پہنائے ہیں، اور اس پر آگے طرح طرح کی بدعات اور شرکیات کے ردے لگائے ہیں، وہ سب ان لوگوں کی ذہنی اُیچ اور ان کی اپنی اختراعات و ایجادات ہیں جن کو انہوں نے اپنی طرح طرح کی اہواء و اغراض کی بناء پر گھڑا ہے، اور جن کی نہ کوئی اصل ہے نہ اساس سوائے ان لوگوں کے بدعی سہاروں اور شرکیہ مفروضوں کے۔ والعیاذ باللہ العظیم
۳۶. اوپر والی آیت کریمہ میں فلاح پانے کے لئے جس خاص لائحہ عمل کا ذکر فرمایا گیا تھا اس آیت کریمہ سے اس کے برعکس ان لوگوں کا ذکر فرمایا گیا ہے جنہوں نے فلاح کے اس لائحہ عمل کے خلاف رویہ اپنایا، سو اس سے واضح فرمایا گیا کہ ان لوگوں نے خدا سے ڈرنے، اس کا قرب ڈھونڈنے اور اس کی راہ میں جہاد کرنے اور اس کے لئے سرگرم رہنے کے بجائے دنیائے فانی کی لذتوں اور عیش کوشیوں ہی کو اپنا اصل مقصد اور نصب العین قرار دے دیا اور آخرت کے تقاضوں کو انہوں نے پس پشت ڈال دیا۔ اور انہوں نے راہ حق و حقیقت کو اپنانے کے بجائے اپنی زندگی بے بنیاد سہاروں اور خیالی سفارشوں کے اعتماد پر گزار دی۔ اور انہوں نے ایسی توقعات قائم کر لیں کہ اگر آخرت ہوئی بھی تو وہاں کی تمام تر کامرانیاں انہی کے حصے میں آئینگی وَلَئِنْ رُّدِدْتُّ اِلیٰ رَبِّیْ لَاَجِدَنَّ خَیْرًا مِّنْہَا مُنْقَلَبًا۔ یہاں تک کہ ان کی عمر اسی طرح تمام ہو گئی، اور ایسے لوگ کفر و انکار ہی کے ساتھ اس دنیا سے رخصت ہو گئے۔ سو ایسے لوگ اگر بالفرض وہاں روئے زمین کے خزانوں کے بھی مالک ہو جائیں۔ اور ان کو انہی کے برابر اور بھی خزانے مل جائیں، اور یہ اس سب کو اپنے عذاب کے بدلے میں دے دیں تو بھی وہ ان سے کبھی قبول نہیں ہو گا، اور ایسے لوگ دوزخ کے اس ہولناک عذاب سے کبھی اور کسی بھی طرح نہیں نکل سکیں گے۔ اور ان کے لئے وہاں پر اَبَدی اور دائمی عذاب ہو گا والعیاذ باللہ العظیم
۳۷. سو ایسے لوگ دوزخ کے اس دائمی عذاب سے کبھی نہیں نکل سکیں گے۔ اور ان کے لئے وہاں پر دائمی عذاب ہو گا۔ سو ایسے کافروں کو جن کا اخروی انجام یہ ہونے والا ہے، ان کو اگر دنیاوی زندگی کی اس محدود فرصت میں روئے زمین کی تمام دولت بھی مل جائے تو بھی ان کو کیا ملا؟ اور ان سے بڑھ کر بدبخت اور کون ہو سکتا ہے؟ کہ ان کا انجام تو یہ ہونے والا ہے، والعیاذ باللہ العظیم اور اس کے برعکس جن اہل ایمان کو دوزخ کے عذاب سے بچا کر جنت کی اَبَدی اور سدا بہار نعمتوں سے سرفراز کر دیا جائے گا ان سے بڑھ کر خوش نصیب اور کون ہو سکتا ہے؟ اگرچہ دنیا میں ان کو نان جویں بھی میسر نہ رہی ہو؟ کہ وہ وہاں پر دائمی اور ابدی نعمتوں میں رہیں گے۔ سو اصل دولت ایمان و یقین کی دولت ہے نیز اس سے یہ بھی واضح ہو جاتا ہے کہ دنیاوی زندگی کی یہ مختصر و محدود فرصت کس قدر عظمت و اہمیت کی حامل ہے کہ اس میں اہل ایمان کی طرف سے کیا جانے والا معمولی سے معمولی صدقہ بھی اللہ تعالیٰ کے یہاں شرف قبولیت پائے گا اور وہ ان کو کئی گنا بڑھ کر واپس ملے گا جبکہ وہ صدق و اخلاص کے ساتھ کیا گیا ہو۔ مگر وہاں پر روئے زمین کی دولت اور اسی کے ساتھ اتنی ہی دولت اور بھی مل جائے تو وہ بھی کسی سے قبول نہیں ہو گی، اور اس کی بھی وہاں پر کوئی قدر و قیمت نہیں ہو گی۔ پس بڑے ہی سخت خسارے میں ہیں وہ لوگ جو حیات دنیا کی اس فرصت محدود و مختصر کی اس عظمت شان سے غافل و بے خبر ہیں اور وہ اس کو کفر و انکار کے ساتھ یونہی لہو و لعب اور لایعنی و بے مقصد امور میں ضائع کرتے ہیں، اللہ اپنی پناہ میں رکھے اور زندگی کا ایک ایک لمحہ اپنی رضا و خوشنودی کی راہوں میں صرف کرنے کی توفیق بخشے، کفر و انکار کے ہر شائبے سے ہمیشہ محفوظ، اور نفس و شیطان کے ہر مکر و فریب سے ہمیشہ اور ہر حال میں، اور ہر اعتبار سے اپنی حفاظت و پناہ میں رکھے، آمین ثم آمین یا رب العالمین
۴۱.	 ۱: سو اس ارشاد سے ایک طرف تو یہود اور منافقین کے گٹھ جوڑ کے بارے میں پیغمبر کو تسلی دی گئی ہے، کہ ان کے اس باہمی گٹھ جوڑ سے آپ کو پریشان اور غمگین ہونے کی ضرورت نہیں، کہ آپ کا کام صرف تبلیغ اور دعوت حق ہے اور بس اس سے آگے بڑھ کر لوگوں سے منوا لینا، اور ان کو راہ حق پر ڈال دینا نہ آپ کے ذمے ہے اور نہ ہی یہ آپ کے بس میں ہے، تبلیغ حق کے بعد آپ کا ذمہ فارغ، اس کے بعد یہ لوگ اپنے ذمہ دار خود ہیں، پس آپ تبلیغ حق کے بعد ان لوگوں کو ان کے حال پر چھوڑ دیں اور دوسری طرف اس میں یہ درس عظیم بھی ہے کہ پیغمبر کو پکارنے اور خطاب کرنے کا صحیح طریقہ یہی ہے کہ آپ کو صریح نام مبارک کے بجائے آپ کے کسی خاص و صف ہی سے پکارا جائے کہ صریح نام سے پکارنا تقاضاء ادب کے خلاف ہے۔ اسی لئے پورے قرآن کریم میں کسی ایک مقام پر بھی آپ کو صریح نام سے، یعنی یا محمد کہہ کر نہیں پکارا گیا۔ بلکہ کسی نہ کسی خاص وصف ہی کے ساتھ پکارا گیا ہے۔ جیسے یاایُّہَا الرَّسُوْلُ یٰا اَیُّہَا النَّبِیُّ، اور یا اَیُّہَا الْمُزَّمِّلُ، یَا اَیُّہَا الْمُدَّثَّرْ وغیرہ، مگر ہمارے یہاں کے جہالت کے مارے ہوئے اہل بدعت کا کہنا ہے کہ اسیں یامحمد کہندے رہنا اے۔ یعنی ہم نے بہرحال یا محمد کہتے رہنا ہے فالی اللہ المشتکیٰ وہو المستعان فی کل حین وان۔۲ سو اس ارشاد سے منافقین کی اس خاص صفت کو بیان فرمایا گیا ہے جس کی بناء پر یہ لوگ دوڑ دوڑ کر کفر میں جا گرتے ہیں، سو اس سے واضح فرمایا گیا ہے کہ ان لوگوں کا من بھاتا کھاجا چونکہ جھوٹ ہے۔ یہ لوگ جھوٹ کے رسیا، جھوٹ کے گاہک، اور جھوٹی گواہیوں کے عادی ہیں اس بناء پر یہ جھوٹی عدالت اور جھوٹا فیصلہ ہی چاہتے ہیں، اور یہ سب کچھ چونکہ ان کو یہود کے یہاں ہی ملتا ہے اور وافر مقدار میں ملتا ہے، اس لئے یہ لوگ پیغمبر کی عدالت کے بجائے یہود کی طرف ہی بھاگتے ہیں۔ کہ یہ جس جنس کے خریدار ہیں وہ ان کو یہود کے اسی بازار سے ملتی ہے، اور یہ انہی کے کہنے پر چلتے اور انہی کے اشاروں پر ناچتے ہیں۔ والعیاذُ باللہ العظیم 
     ۲: اس ارشاد سے دراصل ہدایت و ضلالت کے بارے میں اس سنت الٰہی کا حوالہ دیا جا رہا ہے جو سورہ بقرہ کے شروع میں اور قرآن حکیم کے دوسرے مختلف مقامات پر مختلف انداز سے بیان فرمائی گئی ہے۔ اور وہ سنت الٰہی اور دستور خداوندی یہ ہے کہ اللہ تعالیٰ انسان کو حق و باطل، اور خیر و شر کے بارے میں فرق و امتیاز کی صلاحیت اور اس کا اختیار دے کر دونوں طرح کے حالات سے آزماتا ہے۔ اس کے سامنے نفس و شیطان کی طرف سے شر اور باطل بھی آتا ہے اور اس کی طرف سے ان کو اس کی رغبت و تحریص بھی ملتی ہے اور فطرت و جبلت اور خدائے رحمان کی طرف سے خیر اور حق بھی اور اس طرح اس کے ارادہ و اختیار اور عقل و فکر کا امتحان ہوتا ہے، کہ یہ خیر اور حق کو، اختیار کرتا ہے یا شر اور باطل کو اور سنت الٰہی یہی ہے کہ جو لوگ جانتے بوجھتے اور دیکھتے سنتے شر کو خیر پر اور باطل گو حق پر ترجیح دیتے ہیں، وہ آہستہ آہستہ آخرکار اپنے اختیار کردہ فتنے ہی میں اوندھے پڑے رہ جاتے ہیں، ایسے لوگوں پر نہ اہل حق کی نصیحتوں کا کوئی اثر ہوتا ہے اور نہ ہی یہ خداوند قدوس کی طرف سے تنبیہات سے کوئی سبق لیتے ہیں، جس کے نتیجے میں آخرکار ان کے قلوب و ضمائر، اور ان کے مدارک علم و ادراک ایسے کند، اور اس قدر بے حس ہو کر رہ جاتے ہیں، کہ قبول حق اور اس کے فہم و ادراک کی صلاحیتوں سے ہی محروم ہو کر رہ جائے ہیں والعیاذُ باللہ العظیم
۴۳. اسی لئے یہ لوگ اللہ کے حکم اور پیغمبر کے فیصلے سے کنی کتراتے، اور روگردانی برتتے ہیں، ورنہ یہ اس طرح کا رویہ کبھی اختیار نہ کرتے سو دولت ایمان و یقین سے محرومی ہر خیر سے محرومی ہے، والعیاذُ باللہ۔ یہاں پر یہ بات واضح رہنی چاہیے کہ احکام اور خاص کر حدود و تعزیرات سے متعلق احکام بنیادی طور پر تورات اور قرآن دونوں میں یکساں ہی ہیں۔ اور پھر آنحضرت صلی اللہ علیہ و سلم کا طریقہ یہ تھا کہ جن امور سے متعلق قرآن حکیم کی کوئی واضح ہدایت موجود نہ ہوتی تو ان میں آپ تورات کے احکام کے مطابق ہی فیصلہ فرماتے تھے اور یہود کو یہ بات اچھی طرح معلوم تھی کہ آپ صلی اللہ علیہ و سلم کا فیصلہ تورات کے قانون ہی کے مطابق ہے تو پھر ایسی صورت میں ان لوگوں کا آنحضرت صلی اللہ علیہ و سلم کے فیصلے سے کنی کتراتا، اور اعراض و رُو گردانی برتنا، کیسی بے حیائی اور کس قدر ڈھٹائی کی بات تھی کہ آپ صلی اللہ علیہ و سلم کو اپنے معاملات کا حکم بھی مانا جائے، اور یہ بھی پتہ ہو کر آپ صلی اللہ علیہ و سلم کا فیصلہ اسی قانون کے مطابق ہے جس کو ماننے کے یہ لوگ دعویدار ہیں۔ سو یہ اس بات کا صاف اور صریح ثبوت ہے کہ ان لوگوں کا کسی بھی چیز پر ایمان نہیں تھا۔ یہاں تک کہ اپنی اس کتاب پر بھی جس پر ایمان کے یہ دعویدار تھے۔ ورنہ یہ لوگ آنحضرت صلی اللہ علیہ و سلم کے فیصلے سے کبھی نہ مکرتے۔ پس یہ اپنی کتاب پر ایمان کے دعوے میں بھی جھوٹے تھے۔
۴۴. سو اس سے تورات کے سچے اور مخلص حاملین کے رویے کو واضح فرمایا گیا کہ اللہ تعالیٰ کی فرمانبرداری کرنے والے انبیاء کرام اور ان کے مخلص علماء فقہاء اپنے معاملات و مقدمات کے فیصلے تورات کے احکام و قوانین کے مطابق ہی کیا کرتے تھے۔ اور ان کو اپنی اس ذمہ داری کا پوری طرح احساس بھی تھا کہ ان کو خداوند قدوس کی طرف سے تورات کا امین و محافظ اور اس کا گواہ بنایا گیا ہے، اس بناء پر ان کے لئے نہ اس میں کسی طرح کی کوئی خیانت جائز ہے، اور نہ اس کے اظہار و اعلان کے سلسلہ میں کسی طرح کی کوئی تقصیر و کوتاہی۔ بلکہ یہ اللہ کا عہد و میثاق ہے جسے بہرحال پورا کرنا ہے۔ سو اس سے وقت کے یہودیوں کے سامنے آئینہ رکھ کر ان کے ضمیروں کو جھنجھوڑا گیا ہے کہ تورات سے متعلق ان پر کیا ذمہ داریاں عائد تھیں۔ ان کے صالح اسلاف نے ان ذمہ داریوں کو کس طرح نبھایا۔ مگر ان کے خلاف کا نمونہ اور رویہ کیا ہے ان کو کیا اور کیسا ہونا چاہیے تھا۔ اور یہ کیا اور کیسے ہیں۔ اور یہ آج کہاں کھڑے ہیں؟ نیز یَحْکُمُ کے لفظ سے یہاں پر اس حقیقت کو بھی واضح فرما دیا گیا کہ کتاب الٰہی کا اصل مقصد یہی ہوتا ہے کہ وہ زندگی کے معاملات و نزاعات کے بارے میں امر و حکم اور فیصلہ و قضاء کا ذریعہ بنے، اور تمام انفرادی و اجتماعی اور سیاسی اور قانونی معاملات اسی کی ہدایت کے مطابق اور اسی کی روشنی میں انجام پائیں۔ اس کی یہ حیثیت اگر باقی نہ رہے۔ اور اس کو محض تبرک کی چیز بنا کر رکھ دیا جائے۔ زندگی کے معاملات سے اس کا کوئی تعلق نہ رہے، تو یہ اللہ کی کتاب سے مذاق اور اس کے ساتھ کفر ہے۔ والعیاذُ باللہ، افسوس کہ آج امت مسلمہ کے بھی کتنے ہی طبقے اور گروہ ایسے ہیں۔ جن کا رویہ قرآن حکیم کے ساتھ ایسا ہی ہے کہ انہوں نے بھی قرآن حکیم کو اپنی زندگی اور اپنے معاملات میں حکم اور راہبر بنانے کے بجائے ایک تبرک اور چومنے چاٹنے کی چیز بنا کر رکھ دیا ہے، عملی زندگی میں اس کی ہدایت و راہنمائی سے ان کو کوئی سروکار نہیں، اِلاَّ ماشاء اللہ والعیاذُ باللہ العظیم۔
۴۶. یعنی حضرت عیسیٰ کی بعثت و تشریف آوری انہی انبیاء کرام کے نقش قدم پر ہوئی جن کا ذکر اس سے پہلے ہو چکا ہے۔ سو اس ارشاد ربانی میں علیٰ اٰثارہم کی تصریح سے واضح فرما دیا گیا کہ حضرات انبیاء کرام علیہم الصلوٰۃ والسلام کی بعثت و تشریف آوری اپنے مقصد و مزاج، اپنی غرض و غایت، اپنے عمل و کردار، اور اپنے طریق کار کی یکسانیت کی بناء پر ایک ہی جیسی ہوتی ہے، اور ان حضرات کی باہمی مشابہت و یکسانیت منجملہ علامات نبوت کے ہوتی ہے سو جس طرح ایک شجرہ طیبہ کے برگ و بار میں باہمی مشابہت پائی جاتی ہے اسی طرح شجرہ نبوت کے اس مقدس گروہ کے افراد کے اندر بھی باہمی مشابہت پائی جاتی ہے اور ایسی اور اس درجہ کی، کہ جو ان میں سے ایک کو پہچان گیا وہ سب کو پہچان گیا۔ اور ان قدسی صفت حضرات کے بارے میں التباس انہی لوگوں کو پیش آتا ہے جو اپنے قلب و باطن کے اعتبار سے اندھے اور اوندھے ہوتے ہیں۔ یا وہ اپنی اہواء و اغراض کی بناء پر اندھے اور اوندھے بن جاتے ہیں اور ان کی عقل و بصیرت کی آنکھیں بند ہو جاتی ہیں لیکن جن کی عقلیں کھلی ہوتی ہیں وہ اس بارے کبھی دھوکہ نہیں کھاتے۔ وباللہ التوفیق لمایحب ویرید، وعلی مایحب ویرید، بکل حال من الاحوال، وہو الہادی الی سبیل ارشاد
۴۷. اس سے اس حقیقت کا پھر اعادہ فرما دیا گیا کہ کتاب الٰہی کے اتارنے کا اصل مقصد و مدعا یہی ہوتا ہے کہ اس کو زندگی کے تمام معاملات اور نزاعات میں حَکمَ اور منصف مانا جائے۔ اور فیصلے ہمیشہ اسی کی ہدایات عالیہ کے مطابق اور اسی کی تعلیمات مقدسہ کی روشنی میں کئے جائیں ورنہ اگر اس کو جزدانوں میں لپیٹ کر رکھ دیا جائے۔ اور معاملات و قضایا کو طاغوت کے پاس لے جایا جائے۔ اور ان کے فیصلوں کو انہی کے حوالے کر دیا جائے، تو پھر کتاب الٰہی کو ماننا اور نہ ماننا ایک برابر ہو کر رہ جاتا ہے، والعیاذ باللہ، فاسق کا لفظ یہاں پر فقہی مفہوم میں نہیں، بلکہ قرآنی مفہوم میں ہے اور قرآنی مفہوم کے اعتبار سے یہ لفظ جیسا کہ ہم نے بعض دوسرے مقامات پر بھی ذکر کیا ہے، غداری، عہد شکنی، اور سرکشی، وغیرہ کے مفہوم میں آیا ہے۔ اسی لئے اس کا استعمال ابلیس کے لئے بھی ہوا ہے، ارشاد ہوتا ہے کَانَ مِنَ الْجِنِّ فَفَسَقَ عَنْ اَمْرِ رَبِّہٖ پس جو لوگ جانتے بوجھتے اور اپنا اختیار و آزادی رکھتے ہوئے اللہ تعالیٰ کے احکام و قوانین کے خلاف فیصلے کرتے یا کراتے ہیں۔ وہ کافر بھی ہیں، اور ظالم اور فاسق بھی، والعیاذ باللہ جل وعلا سو یہ تنبیہ ہمیشہ عہد الٰہی کے جزو لاینفک کے طور پر رہی ہے، جو اور یہ اہم عہد ہے اللہ تعالیٰ نے اہل کتاب سے ان کو کتاب حوالے کرتے وقت باندھا ہے تاکہ وہ اس کی پابندی کریں چنانچہ اوپر تورات کے ذکر سے متعلق آیت نمبر۴۴ میں ارشاد فرمایا گیا کہ جو لوگ اللہ تعالیٰ کی اتاری ہوئی کتاب کے مطابق فیصلہ نہیں کریں گے وہ کافر ہیں۔ پھر اس کے متصل بعد آیت نمبر۴۵ کے آخر میں ارشاد فرمایا گیا کہ جو لوگ اللہ تعالیٰ کی اتاری ہوئی کتاب کے مطابق فیصلہ نہیں کریں گے وہ ظالم ہیں۔ اور اب یہاں پر آیت نمبر۴۷ میں انجیل کے بارے میں ارشاد فرمایا گیا کہ انجیل والوں کو بھی اللہ تعالیٰ ہی کی اتاری ہوئی کتاب کے مطابق فیصلہ کرنا چاہیے۔ اور جو لوگ اللہ کی اتاری ہوئی کتاب کے مطابق فیصلہ نہیں کرتے وہ فاسق ہیں۔ سو اس سب سے واضح ہو جاتا ہے کہ کتاب الٰہی کا اصل مقتضیٰ یہی ہوتا ہے کہ اس کو اپنے تمام قضایا میں حَکمَ بنایا جائے، وباللہ التوفیق
۴۹. سو اس سے اس عہد و میثاق کو بھی واضح فرما دیا گیا جو قرآن حکیم سے متعلق آنحضرت صلی اللہ علیہ و سلم اور آپ کے توسط سے آپ صلی اللہ علیہ و سلم کی امت سے لیا گیا جس طرح کہ تورات و انجیل سے متعلق ان کے حاملین سے لیا گیا تھا، جیسا کہ ابھی اوپر ذکر کیا جا چکا ہے۔ سو اس ارشاد سے واضح فرما دیا گیا کہ اب یہ کتاب حق و باطل کے درمیان فرق و تمیز اور کسوٹی کے طور پر اور احکام الٰہی کے آخری اور کامل مجموعے کی شکل میں تمہارے پاس آ گئی ہے۔ پس اب تم اپنے معاملات و نزاعات کے فیصلے اسی حق کے مطابق کرنا جو تمہارے پاس اس کتاب حکیم کی شکل میں آگیا ہے، پس اس سے منہ موڑ کر ان منافقین و منحرفین کی خواہشات کی کبھی پیروی نہ کرنا جو اپنی خواہشات اور اہواء و اغراض کے مطابق فیصلے کرانے کے لئے تمہارے پاس آتے ہیں یا آئندہ آئیں گے، بلکہ فیصلہ کتاب اللہ کے مطابق ہی کرنا،۲جو اپنے فسق و بدکاری۔ اور اپنی اہواء و اغراض کی پیروی میں لگے ہوئے ہیں، اور وہ ان ہی کے پیش نظر راہ حق و ہدایت سے اعراض و رُوگردانی برتتے ہیں، کیونکہ حق و ہدایت سے روگردانی کر کے اہواء و اغراض کی پیروی کرنا کفر، ظلم، اور فسق ہے۔ جس طرح کہ تورات اور انجیل سے متعلق اوپر ذکر ہو چکا ہے نیز یہاں سے یہ بھی واضح ہو گیا کہ عوام کی اکثریت ہمیشہ فاسقوں اور بدکاروں ہی کی رہی ہے بس عوام کی اکثریت کی رائے کو حجت نہیں قرار دیا جا سکتا ۔
۵۱. کہ ایسے ظالم لوگ دولت ہدایت سے سرفرازی چاہتے ہی نہیں، ورنہ یہ اہل ایمان کو چھوڑ کر اسلام کے دشمنوں کو اپنا دوست اور معتمد نہ بناتے۔ سو یہ لوگ جب ہدایت کے طلب گار ہی نہیں ہیں تو پھر ان کو دولت ہدایت سے سرفرازی آخر کس طرح اور کیونکہ نصیب ہو سکتی ہے؟ جبکہ اس کے لئے اولین شرط طلب صادق ہی ہے؟ سو اس ارشاد سے ایک طرف تو یہ حقیقت واضح ہو جاتی ہے کہ اہل ایمان کو چھوڑ کر یہود اور نصاریٰ کو اپنا دوست اور معتمد بنانا ایمان و اسلام کے تقاضوں کے خلاف، اور ظلم ہے۔ اور دوسری طرف اس سے یہ بھی واضح ہو جاتا ہے کہ ظالموں کو ہدایت کی دولت سے سرفرازی نصیب نہیں ہو سکتی۔ کہ یہ لوگ نہ اس کے طالب و خواہشمند ہوتے ہیں، اور نہ ہی اس کے اہل اور مستحق، پس حق و ہدایت کی دولت انہی کو نصیب ہو سکتی ہے جو اس کے اہل اور طالب ہوں۔ وباللہ التوفیق لمایحب ویرید، وعلی مایحب ویرید، بکل حالٍ من الاحوال،
۵۲. مرض یعنی بیماری سے یہاں پر مراد نفاق کی بیماری ہے، جو ایسی ہولناک بیماری ہے کہ اس سے آگے کئی طرح کے مہلک امراض جنم لیتے ہیں سو جن لوگوں کے دلوں میں نفاق کا یہ مہلک مرض موجود ہوتا ہے وہی کفر و انکار کے ایسے سرغنوں سے دوستی کی پینگیں بڑھانے کے لئے سرگرم اور بے قرار رہتے ہیں۔ جو کہ نور ایمان و یقین سے محرومی کا ایک طبعی تقاضا ہے۔ والعیاذ باللہ جل وعلا۔ سو منافق لوگ چونکہ نور ایمان و یقین سے محروم ہیں اس لئے یہ خوف میں مبتلا رہتے ہیں ان کا کہنا ہے کہ مسلمانوں اور ان کے مخالفین کے درمیان جو کشمکش برپا ہے پتہ نہیں اس کا نتیجہ کیا اور کس کے حق میں نکلتا ہے، اس لئے ہم لوگوں کو دونوں ہی طرف سے بنائے رکھنے کی ضرورت ہے تاکہ وقت آنے پر ہم کسی مصیبت میں نہ پھنس جائیں۔ سو ان کو غرض حق و ہدایت، اور صدق و صواب سے نہیں ہوتی، بلکہ اپنی اہواء و اغراض، اور اپنے دنیاوی فوائد و منافع اور وقتی اور مادی مفادات سے ہوتی ہے، انہی کی حفاظت ان کا اصل مقصد ہوتا ہے، اور بس، والعیاذ باللہ العظیم
۵۳. 	۱: سو اس سے مسلمانوں کے اس تعجب کا ذکر فرمایا گیا ہے جس کا اظہار وہ اس وقت کریں گے جس وقت کہ ان نام نہاد مسلمانوں یعنی منافقوں کا بھانڈا پھوٹ جائے گا اور ان کا کفر و نفاق کھل کر سب کے سامنے آ جائے گا سو ارشاد فرمایا گیا کہ اس وقت اہلِ ایمان ان کے بارے میں کہیں گے کہ کیا یہ وہی لوگ ہیں جو بڑے زور و شور سے قسمیں کھا کھا کر ہمیں یقین دلایا کرتے تھے کہ ہم تمہارے ساتھ ہیں سو اس ارشاد سے دراصل مقصود منافقین کو جھنجھوڑنا اور تنبیہ کرتا ہے کہ وہ ہوش کے ناخن لیں اور اس حقیقت کا ادراک کر لیں کہ چھپنے اور چھپانے کی ان کی یہ منافقانہ روش ہمیشہ مخفی اور پوشیدہ نہیں رہے گی، بلکہ بالآخر ایک دن یہ آشکارا ہو جائے گی۔ اور اس وقت ان کی سب کے سامنے اور برسر عام رسوائی ہو گی، اور ایسی کہ ان کے لئے منہ چھپانے کی کوئی گنجائش باقی نہیں رہے گی، والعیاذ باللہ جل وعلا
     ۲: یعنی ان لوگوں کے وہ عمل جن کو یہ نیکی سمجھ کر کر رہے ہیں۔ مگر وہ ایمان و اخلاص کی بنیاد سے عاری اور محروم ہیں۔ اس لئے ان کے ایسے تمام عمل اکارت چلے جائیں گے، اور وہ ان کے کچھ بھی کام نہیں آ سکیں گے، کیونکہ اللہ تعالیٰ کے یہاں اعمال کی قبولیت اور ان کے مثمر و مفید ہونے کا انحصار اور دار و مدار ایمان و اخلاص پر ہے، اور اس سے یہ لوگ محروم اور عاری ہیں، اور نفاق کے ساتھ کی جانے والی دینداری کی نمائش کی نہ کوئی حقیقت ہو سکتی ہے نہ حیثیت، یہ سب کچھ اس روز ہَبَائً مَّنْثُوْرًا ہو جائے گا۔ والعیاذُ باللہ العظیم۔ 
     ۳:  سو ان صفات کے ذکر و بیان سے ایک طرف تو اس حقیقت کو واضح فرمایا دیا گیا کہ اللہ کے دین کے حامل اور علمبردار لوگوں کی صفات کیا اور کیسی ہونی چاہیں، اور دوسری طرف اس سے اس امر کو بھی واضح فرما دیا گیا کہ جو لوگ ان صفات و خصال سے عاری اور محروم ہونے کے باوجود ایمان و اسلام کا دعویٰ کرتے، اور دم بھرتے ہیں، وہ اپنے دعووں میں جھوٹے ہیں اور اس طرح کے زبانی کلامی دعووں کا نہ کوئی حاصل ہے نہ فائدہ، پس اگر یہ سچ مچ کے اور مخلص مسلمان بننا چاہتے ہیں تو اس کا طریقہ یہ ہے کہ یہ لوگ اپنے اندر یہ اور یہ صفات پیدا کریں، تاکہ خود ان کا بھلا ہو، دنیا کی اس عارضی اور فانی زندگی میں بھی، اور آخرت کی اس حقیقی اور اَبَدی زندگی میں بھی، جو اس دنیا کے بعد آنے والی ہے، اور جہاں ایمان صادق اور عمل صالح کی پونجی ہی کام آ سکے گی اور بس، ورنہ ان کے ان زبانی کلامی دعووں کا نہ کوئی فائدہ اور نہ حاصل و نتیجہ، سوائے دھوکے کے، والعیاذ باللہ العظیم
۵۵. سو رکوع سے یہاں پر مراد اس کا اصطلاحی مفہوم نہیں بلکہ لغوی مفہوم ہے۔ یعنی عاجزی، فروتنی، نیاز مندی، اور عجز و انکساری، سو ان کی نماز اور ان کی زکوٰۃ اسی شان کی ہوتی ہے کہ وہ دل و جان سے اللہ تعالیٰ کے حضور جھکے رہتے ہیں، کہ مخلص ایمانداروں کی عبادات اسی شان کی ہوتی ہیں کہ وہ دل و جان سے اللہ تعالیٰ کے حضور جھکے رہتے ہیں، جبکہ منافقوں کی نمائشی عبادتیں محض دکھلاوے اور ظاہر داری کی ہوتی ہیں، اور وہ حقیقت و روح سے خالی اور محروم ہوتی ہیں، سو ایسے ہی مخلص اور سچے مسلمان اہل ایمان کے دوست اور ساتھی ہو سکتے ہیں۔ بہر کیف یہاں پر وَہُمْ رَاکِعُوْنَ (کہ وہ دل و جان سے اپنے رب کے حضور جھکے رہتے ہیں) کی قید کے ذکر سے ان لوگوں کی عاجزی و فروتنی۔ اور انقاء و نیاز مندگی کی کیفیت کو ظاہر فرمایا گیا ہے، اور نماز کے اندر رکوع درحقیقت انسان کی اسی حالت و کیفیت کی عملی شکل ہے جو کہ اصل مقصود ہے۔ وباللہ التوفیق لمایُحِبُّ ویرید، وعلیٰ مایُحِبُّ ویرید،
۵۷. کہ تمہارے ایمان و عقیدے کا تقاضا یہی ہے کہ تم لوگ ایسے لوگوں کو دوست نہ بناؤ جنہوں نے تمہارے دین کو ہنسی اور کھیل ٹھرا رکھا ہے، خواہ وہ اہل کتاب میں کے کافر ہوں یا دوسرے کھلے اور عام کافر، سو اس ارشاد سے اہل ایمان کے جذبہ غیرت و حمیت کو ابھارا گیا ہے، کہ جب وہ لوگ ایسے ہیں کہ تمہارے دین کو ہنسی اور کھیل بنائے ہوئے ہیں تو پھر ان کو اپنا دوست بنانا تمہاری دینی حمیت و غیرت آخر کس طرح گوارا کر سکتی ہے؟ اور پھر تمہارے لئے ایسا کرنے کی آخر کیا گنجائش ہو سکتی ہے؟
۵۸. کیونکہ اگر یہ لوگ صحیح طور پر عقل سے کام لیتے، تو اذان جیسے عظیم الشان شعار کا مذاق کبھی نہ اڑاتے، جو کہ حق و ہدایت اور فوز و فلاح سے سرفرازی کے لئے ایک عظیم الشان دعوت و پکار ہے۔ سو اس سے یہ اہم اور بنیادی حقیقت بھی واضح ہو جاتی ہے کہ جو کوئی نیکی اور بھلائی کی قدر کرنے کے بجائے اس کا مذاق اڑاتا ہے، وہ صرف دینداری ہی سے نہیں، بلکہ عقل سے بھی محروم ہے، والعیاذُباللہ العظیم۔
۵۹. سو اس سے اہل کتاب کے دلوں پر ایک دستک دی گئی ہے کہ تم لوگ آخر ہم سے کس بات کا انتقام لیتے، اور ہمارے اندر کیا برائی پاتے ہو؟ ہمارا کوئی جرم و قصور نہیں سوائے اس کے کہ ہم ایمان لائے اللہ پر اور اس کتاب پر جو ہماری طرف اتاری گئی ہے۔ اور ان تمام کتابوں پر بھی جو کہ اس سے پہلے اتاری گئی ہیں، جبکہ تم لوگوں کی اکثریت فاسق اور بدکاروں کی ہے نہ تم لوگ اس کتاب پر ایمان رکھتے ہو جو تمہاری طرف اتاری گئی ہے اور نہ ہی تم اس آخری، اور سب کی جامع کتاب پر ایمان لانے کے لئے تیار ہو جو اب ہماری طرف اتاری گئی ہے، سو اس کا مطلب یہی ہوا کہ ہماری نیکی ہی تمہارے نزدیک برائی بن گئی۔ سو یہ کیسی حماقت اور کس قدر ظلم و زیادتی ہے کہ کسی کی اچھائی کو بھی برائی اور اس کی نیکی کو بھی بدی بنا دیا جائے؟ والعیاذ باللہ العظیم۔
۶۰. سو ارشاد فرمایا گیا کہ ان سے کہو کہ آج اس دنیا میں تو تمہارے نزدیک ہم سب سے برے ہیں اسی لئے تم لوگ ہمارے درپے آزار ہو، اور ہمارے پیچھے لگے ہوئے ہو۔ لیکن کیا تمہیں اس بات کی بھی کچھ خبر ہے کہ کل قیامت کے اس یوم عظیم میں اللہ تعالیٰ کے نزدیک انجام کے لحاظ سے سب سے برا کون ہو گا؟ اگر نہیں پتہ تو آؤ ہم تمہیں بتائے دیتے ہیں کہ وہ لوگ وہ ہیں جن پر اللہ نے لعنت و پھٹکار کر دی۔ ان کے اندر سے اس نے کچھ کو بندر اور خنزیر بنا دیا، اور انہوں نے طاغوت کی بندگی کے ہولناک جرم کا ارتکاب کیا، سو ان لوگوں کا انجام سب سے برا اور انتہائی ہولناک ہو گا، کہ انہوں نے صراط مستقیم کی اس سیدھی راہ سے انحراف کیا اور یہ اس سے بھٹک گئے جس کو اللہ تعالیٰ نے اپنے بندوں کی ہدایت کے لئے کھولا ہے اور جو عقل و فطرت کے تقاضوں کے عین مطابق ہے سو ہم پر دانت پیسنے کے بجائے تم لوگوں کو اپنی فکر کرنی چاہیے۔ کہ تمہارا جرم بہت سنگین ہے کہ تم نے اہل کتاب ہونے کے باوجود ایسے ہولناک اور اس قدر سنگین جرائم کا ارتکاب کیا۔ اور طاغوت تک کی پرستش کی۔ کہ ایسے لوگوں کا ٹھکانا اور انجام بہت برا ہے اور یہ راہ حق و ہدایت سے بھٹک کر بہت دور نکل گئے۔ جس سے ان کا سارا سلسلہ حیات ہی غلط ہو گیا۔ سو ایسوں کو دوسروں کے پیچھے پڑنے کے بجائے اپنی فکر کرنی چاہیے، کہ عقل و نقل دونوں کا تقاضا یہی ہے کہ انسان دونوں کے پیچھے پڑنے کے بجائے سب سے پہلے اور سب سے زیادہ اپنی فکر کرے، کہ اس سے دوسروں کے بارے میں نہیں، بلکہ خود اس کے اپنے بارے میں پوچھ ہو گی، جیسا کہ دوسرے مقام پر ارشاد فرمایا گیا عَلَیْکُمْ اَنْفُسِکُمْ لَا یَضُرُّکُمْ مَنْ ضَلَّ اِذَا اہْتَدَیْتُمْ کہ تم لوگ خود اپنی فکر کرو، کہ اگر تم خود ہدایت پر ہوئے تو دوسروں کی گمراہی سے تمہارا کچھ نہیں بگڑے گا۔
۶۲. سو اس سے ان لوگوں کے دعویِ ایمان کی قلعی کھول دی گئی کہ یہ لوگ دعوی تو ایمان کا کرتے ہیں لیکن ان کا حال یہ ہے کہ ان کی دن رات کی دوڑ بھاگ حق تلفی، ظلم و زیادتی، اور حرام خوری کے کاموں ہی کے لئے ہوتی ہے یُسَارِعُوْنَ کے لفظ سے یہ بات نکلتی ہے کہ ایمان کے ساتھ کسی ظلم و زیادتی کا صادر ہو جانا، یا کسی حرام سے آلودہ ہو جانا، تو بعید نہیں، لیکن حرام خوری ہی کو اپنا اوڑھنا بچھونا بنا لینا۔ اور ظلم و زیادتی اور حق تلفی ہی کی تگ و دو میں لگے رہنا ایمان کے تقاضوں کے خلاف، اور بہت ہی بُرا عمل ہے والعیاذ باللہ العظیم۔
۶۳. پس ارشاد میں ان کے علماء و مشائخ پر سرزنش ہے کہ آخر وہ ان کو ان کی ان برائیوں اور حرام خوریوں سے روکتے کیوں نہیں۔ سو اس سے علماء و مشائخ کے فرض منصبی کی بھی وضاحت فرما دی گئی، کہ ان کا کام اور ان کا فریضہ منصبی یہ ہے کہ یہ لوگوں کو برائی سے روکیں، اور ان کو نیکی اور خیر کی تعلیم دیں، کہ امر بالمعروف اور نہی عن المنکر کی دین حق میں خاص اور بہت بڑی اہمیت ہے، اور نصوص قرآن وسنت میں اس کی اہمیت و ضرورت اور اس کی عظمت شان کو طرح طرح سے واضح فرمایا گیا ہے، اور وجہ اس کی ظاہر ہے کہ انسانی معاشرے کی صلاح و اصلاح اور انسانیت کی فوز و فلاح کا دارو مدار بڑی حد تک اور بنیادی طور اسی سے وابستہ ہے، نیز یہاں پر اس ارشاد سے یہود کے زوال کی اس آخری حد کی بھی نشاندہی فرما دی گئی جس کو وہ لوگ پہنچ گئے تھے۔ سو جب مریض مرض کی آخری حد کو پہنچ جائے اور طبیب اس کی موت ہی کو اس کے لئے شفاء سمجھنے لگے تو ایسے مریض کی ہلاکت میں کیا شبہہ ہو سکتا ہے؟ والعیاذُ باللہ قَوْلِہِمُ الْاِثْمَ سے مراد گناہ کی وہ باتیں بھی ہیں جن میں سے کچھ کا ذکر اوپر ہو چکا ہے اور کچھ کا آگے آرہا ہے اور اس سے مراد وہ جھوٹی شہادت بھی ہے جس نے یہودی معاشرے کے اندر ایک کاروبار کی حیثیت اختیار کر لی تھی۔ حالانکہ ان کو اللہ تعالیٰ کی طرف سے حق و عدل کا گواہ اور اس کا امین و پاسدار بنایا گیا تھا۔ اور ظاہر ہے کہ جب کوتوال اور چوکیدار خود چور اور ڈاکو بن جائے تو پھر حفاظت کس طرح ممکن ہو سکتی ہے؟ سو اس میں اہل ایمان کے لئے بڑا درس عبرت و بصیرت ہے، لیکن افسوس کہ آج مسلمان کا حال بھی اس سے کچھ زیادہ مختلف نہیں، اِلاَّ ماشاء اللہ، والعیاذ باللہ العظیم
۶۴. یہ یہود بے بہبود کی ایک اور گستاخی اور قَوْلِہِمُ الْاِثْمَ یعنی ان کی گناہ کی باتوں کا ایک اور نمونہ ہے جس کو یہاں پیش فرما دیا گیا ہے، یعنی ان بدبختوں کا یہ کہنا کہ خداوند قدوس کے ہاتھ بند ہو گئے، اور یہ ان بدبختوں کی وہی بات ہے جس کا ذکر اس سے پہلے اٰل عمران کی آیت نمبر۱٨۱ میں ہو چکا ہے اور وہاں پر ان کی اس بیہودہ بات کی سنگینی اور ان کے نتیجہ و انجام کو بھی ذکر فرما دیا گیا، چنانچہ وہاں پر ان کے اس قول کو ذکر و بیان کرنے کے بعد، اس سے متعلق ارشاد فرمایا گیا کہ یقیناً اللہ نے سن لی ان لوگوں کی بات جنہوں نے کہا کہ اللہ غریب ہے اور ہم امیر یعنی اب اللہ تعالیٰ نے ایمان والوں کو انفاق فی سبیل اللہ کا حکم و ارشاد فرمایا۔ اور اس کے لئے ترغیب دی، تو اس موقع پر اور اس بارے میں ان بدبختوں نے اسلام اور قرآن کا مذاق اڑانے اور مسلمانوں کا حوصلہ پست کرنے کے لئے اس طرح کی بیہودہ بات کہی، اور کہا کہ مسلمانوں کے اللہ میاں آجکل بہت غریب ہو گئے ہیں، سو وہاں پر ان کے اس قول کے بارے میں ارشاد فرمایا گیا کہ ہم لکھ دیتے ہیں ان کے اس قول کو، اور ان کے نبیوں کے ناحق طور پر قتل کرنے کے جرم کو، یعنی یہ دونوں جرم اپنی سنگینی میں ایک برابر ہیں جن کا بھگتان ان کو دوزخ کی ہولناک آگ کی صورت میں بھگتنا ہو گا، اور بہرحال بھگتنا ہو گا، والعیاذ باللہ العظیم
۶۵. سو اہلِ کتاب اگر حسد اور عناد کے بجائے ایمان و تقویٰ کی روش کو اپناتے، اللہ تعالیٰ کی آخری کتاب، اور حضرت امام الانبیاء علیہ وعلیہم الصلوٰۃ والسلام پر سچے دل سے ایمان لے آتے، اور تقوی و پرہیزگاری کی رَوَش کو اپناتے تو اس سے خود انہی کا بھلا ہوتا۔ دنیا کی اس عارضی اور فانی زندگی میں بھی اور آخرت کے اس حقیقی اور اَبَدی جہاں میں بھی جو کہ اس دنیا کے بعد آنے والا ہے، کہ اس سے ان کے گناہوں اور برائیوں کی میل کو صاف کر دیا جاتا، اور ان کو نعمتوں بھری جنتوں سے سرفراز و سرشار کر دیا جاتا۔ لیکن ان لوگوں نے اپنے عناد و ہٹ دھری کی بناء پر ایمان و انقیاد کی اس راہ حق و ہدایت کے بجائے اعراض و استکبار سے کام لیا۔ اور اس کے نتیجے میں یہ دارین کی سعادت و سرخروئی سے محروم ہو گئے، جو کہ محرومیوں کی محرومی اور خساروں کا خسارہ ہے، والعیاذ باللہ العظیم۔
۶۶. سو کتاب الٰہی کی تعلیمات مقدسہ کو صدق دل سے اپنانے کے نتیجے میں آخرت سے انکو پہلے اس دنیا میں بھی طرح طرح کی خیرات و برکات نصیب ہوتی ہیں۔ اور ایسے سچے اور مخلص لوگوں کے لئے آسمان اور زمین دونوں اپنے خزانوں کے دروازے کھول دیتے ہیں اور یہی مضمون سورہ اعراف کی آیت نمبر٩۶ میں اس طرح ارشاد فرمایا گیا ہے کہ اگر بستیوں والے ایمان لاتے اور تقوی و پرہیزگاری کی روش کو اپناتے تو ہم ان پر آسمان اور زمین کے دروازے کھول دیتے اور قائم کرنے سے مراد یہ ہے کہ ان کا تعلق زندگی کے معاملات سے قائم کیا جائے۔ ان کو حَکمَ اور منصف مانا جائے اور اپنے معاملات خواہ وہ انفرادی ہوں یا اجتماعی ان کو کتاب الٰہی کی تعلیمات اور اس کے احکام و قوانین کے مطابق سر انجام دیا جائے۔ کتاب الٰہی کے ساتھ اگر یہ تعلق قائم نہ ہو تو زبانی کلامی طور پر خواہ اس کی کتنی ہی مدح سرائی کی جائے۔ اور اس کی مدح میں کتنی ہی قصیدہ خوانی کی جائے اس سے اس کو قائم کرنے کا مقصد پورا نہیں ہو سکتا۔
۶۷. اس آیت کریمہ میں ایک طرف تو اس حقیقت کو واضح فرما دیا گیا کہ پیغمبر کی اصل حیثیت اللہ تعالیٰ ہی کے پیغام کو جُوں کا تُوں اور بلا کم و کاست پہنچا دینے والے کی ہوتی ہے اسی لئے یہاں پر ان کو خطاب بھی الرسول کے وصف ہی کے ساتھ فرمایا گیا ہے جس کے معنی پیغام خداوندی کو پہنچا دینے والے کے ہوتے ہیں۔ اور اس کے ساتھ ہی اس حقیقت کی تاکید مزید کے لئے یہ تصریح بھی فرمائی گئی کہ اگر اس ضمن میں کوئی کوتاہی کی گئی تو یہ عین اس فریضہ منصبی میں کوتاہی ہو گی جس کی ادائیگی ہی کے لئے اللہ تعالیٰ کسی کو اپنا رسول مقرر فرماتا ہے۔ یہاں پر یہ امر بھی ملحوظ رہنا چاہیے کہ اس تاکید شدید میں جو شدت ہے اس کا خطاب اگرچہ بظاہر آنحضرت صلی اللہ علی و سلم ہی سے ہے لیکن حقیقت میں اس کا اصل رخ منکرین و معاندین کی طرف ہے، جو آپ صلی اللہ علیہ و سلم سے وحی الٰہی کے اندر ترمیم و تغییر کے مطالبے کرتے تھے۔ تاکہ اس طرح ان کی خواہشات کا بھی لحاظ رکھا جائے۔ سو ان کو براہ راست خطاب کرنے کے بجائے پیغمبر کے توسط سے ان کو اس حقیقت سے آگاہ فرمایا گیا جس میں بلاغت کا یہ اسلوب کار فرما ہے کہ یہ لوگ براہ راست خطاب کے قابل نہیں ہیں۔ اس لئے ان پر بالواسطہ طور پر یہ نکیر فرمائی جاتی ہے والعیاذ باللہ العظیم، سو پیغمبر کا اصل کام، اور ان فرض منصبی یہی ہوتا ہے کہ وہ اللہ کی وحی کو بتمام و کمال، جوں کا توں اور بلا کسی کمی بیشی کے آگے پہنچا دیں، پس ان کا کام ابلاغ اور اتباع ہوتا ہے جیسا کہ دوسرے مختلف مقامات پر اس کی تصریح فرمائی گئی ہے مثلاً سورہ یونس آیت نمبر ۱۵ وغیرہ
۶۹. سو اس ارشاد ربانی سے اس اہم اور بنیادی حقیقت کو واضح فرما دیا گیا کہ اللہ تعالیٰ کے یہاں کسی کو کوئی درجہ اور مرتبہ اس کی نسل و نسب یا کسی قوم قبیلے سے تعلق اور وابستگی، کی بناء پر نہیں حاصل ہو سکتا جیسا کہ یہود و نصاریٰ وغیرہ کا کہنا اور ماننا تھا۔ کہ انہوں نے اپنے نسلی تفاخر کی بناء پر یہاں تک غلو کیا کہ اپنے آپ کو خدا کے بیٹے اور اس کے پیارے اور لاڈلے قرار دے دیا۔ اور صاف کہہ دیا نَحْنُ اَبْنَاءُ اللّٰہِ وَاَحِبَّاءُ ہ، یعنی ہم اللہ کے بیٹے اور اس کے پیارے ہیں سو قرآن حکیم نے ایسے ہر تصور کی جڑ نکال دی۔ اور واضح کر دیا کہ ایسا نہ ہے نہ ہو سکتا ہے۔ بلکہ اس کے برعکس اللہ تعالیٰ کے یہاں درجات و مراتب سے سرفرازی کا مدار و انحصار انسان کے اپنے ایمان و عقیدہ اور عمل و کردار پر ہے پس جو لوگ اللہ وحدہٗ لا شریک اور یوم آخرت پر صحیح طریقے اور صدق دل سے ایمان لائیں گے اور وہ اس کے مطابق نیک عمل بھی کریں گے، وہی کامیاب اور سرفراز ہوں گے، خواہ وہ کوئی بھی ہوں، اور کہیں کے بھی ہوں، اور ان کا تعلق کسی بھی قوم قبیلے، اور رنگ ونسل سے ہو، سو ان کو اپنے صدق و اخلاص، ایمان و یقین، اور عمل و کردار کے نتیجے میں ایسی عظیم الشان اور بے مثال کامیابی نصیب ہو گی کہ نہ ان کے لئے نہ ماضی کا کوئی غم اور افسوس ہو گا اور نہ مستقبل کا کوئی خوف و اندیشہ خواہ ان کا تعلق کسی بھی گروہ اور قوم قبیلہ سے ہو۔ اور یہی تقاضا ہے عقل سلیم اور فطرت مستقیم کا وباللہ التوفیق لایحب ویرید، وعلیٰ مایحب ویرید
۷۱. سو یہ لوگ اپنے جرائم کی سزا سے بچ نہیں سکیں گے۔ بلکہ ان کو اپنے کیے کرائے کا بھگتان بہرحال بھگتنا ہو گا، مطلب اس ارشاد ربانی کا یہ ہے کہ یہ لوگ حضرات انبیاء ورسل کی تکذیب اور ان کے قتل کے انتہائی سنگین جرائم کے مرتکب ہوئے۔ اور اللہ تعالیٰ کی طرف سے جب ان کی فوری پکڑ نہیں ہوئی تو یہ مست ہو گئے اور یہ اس غلط فہمی میں مبتلا ہو گئے کہ ان کی کوئی گرفت و پکڑ ہو گی ہی نہیں، اور اس کے نتیجے میں یہ اندھے اور بہرے بن گئے حالانکہ اللہ تعالیٰ کا طریقہ اور اس کی سنت یہ ہے ہی نہیں کہ وہ ہر جرم کی سزا فوری طور پر دے دے، بلکہ وہ اپنے کرم لامتناہی کی بناء پر اور اپنے حلمِ بے پایاں کے مطابق مجرموں اور خطا کاروں کو ڈھیل پر ڈھیل ہی دیے جاتا ہے تاکہ جنہوں نے سنبھلنا ہو سنبھل جائیں، اور وہ توجہ و استغفار کے ذریعے اپنی اصلاح کر لیں، ورنہ وہ اپنا پیمانہ اچھی طرح لبریز کر کے اپنے مصیر محتوم اور انجام اخیر کے لئے تیار ہو جائیں، پس اللہ تعالیٰ کی ڈھیل سے دھوکے میں پڑنا بڑا ہی ہولناک خسارہ ہے، والعیاذ باللہ العظیم
۷۲. نصاریٰ حلول اور تثلیث دونوں کے قائل تھے، اور یہ دونوں ہی عقیدے کھلا کفر ہیں، والعیاذ باللہ اس آیت کریمہ میں ان کے عقیدہ حلول کا ذکر فرمایا گیا ہے، اور اگلی آیت کریمہ میں ان کے عقیدہ تثلیث کا جبکہ حضرت عیسیٰ نے ان سے ہمیشہ یہی کہا کہ تم لوگ اللہ تعالیٰ ہی کی عبادت و بندگی کرو جو کہ میرا بھی رب ہے اور تمہارا بھی۔ مگر اس کے باوجود ان لوگوں نے اس کھلے کفر و شرک کا ارتکاب کیا اور اس طرح یہ لوگ دوزخ کے مستحق بن گئے۔ کیونکہ کفر و شرک کا ارتکاب کرنے والوں کے لئے قرآن حکیم کی تصریح کے مطابق جنت حرام اور دوزخ واجب ہے، ارشاد فرمایا گیا کہ جس نے شرک کیا اس کے لئے اللہ تعالیٰ نے جنت کو حرام کر دیا اور اس کا ٹھکانا دوزخ ہے اور ایسے ظالموں کے لئے کوئی مددگار نہیں ہو گا جو ان کو اس سے بچا سکے اور ان کے کچھ کام آ سکے۔ والعیاذ باللہ جل وعلا، بکل حالٍ من الاحوال
۷۳. 	۱: س ارشاد سے ان لوگوں کے عقیدہ تثلیث کا ذکر فرمایا گیا ہے، اور ان کے گستاخانہ انداز اور گھناؤنے پن کو بھی واضح فرما دیا گیا کہ اللہ تعالیٰ جو اس ساری کائنات کا بلا شرکت غیرے خالق و مالک بھی ہے اور اس میں حاکم و متصرف بھی۔ اس کو انہوں نے تین خداؤں میں سے ایک بلکہ تین میں کا تیسرا قرار دیا۔ والعیاذُ باللہ، سو جن لوگوں کی مت ان کے کفر و شرک کی بناء پر مار دی جاتی ہے۔ اور ان کی عقلیں اُوندھی ہو جاتی ہیں۔ ان کا حال ایسا ہی ہو جاتا ہے، اور وہ اسی طرح بہک اور بھٹک کر کہیں سے کہیں جا پہنچتے ہیں والعیاذُ باللہ العظیم 
     ۲ : سو اس سے ایک طرف تو یہ بات واضح فرما دی گئی کہ عقیدہ تثلیث کفر ہے اور ایسے لوگوں کو اپنے اس کفر کے نتیجے میں بہرحال ایک بڑا ہی دردناک عذاب پہنچ کر رہے گا۔ لیکن ساتھ ہی ان کے لئے یہ اعلان رحمت بھی فرما دیا گیا کہ ایسے لوگوں کے لئے توبہ و اصلاح کا دروازہ کھلا ہوا ہے، پس ان میں سے جو قرآن حکیم کی دعوت کو قبول کر کے اپنی اصلاح کر لیں گے وہ اپنے آپ کو اس دردناک عذاب سے بچا لیں گے، لیکن جو اس کے باوجود اپنے اس کفر و شرک سے باز نہیں آئیں گے، ان کو وہ دردناک عذاب بہرحال پہنچ کر رہے گا، سو اسی بناء پر اس کے بعد والی آیت کریمہ میں ان کے لئے ترغیبی اور تحریضی انداز میں ارشاد فرمایا گیا کہ کیا یہ لوگ پھر بھی اللہ کے حضور توبہ نہیں کرتے، اور اس سے بخشش کی دعا و درخواست نہیں کرتے، یعنی ان کو ایسا کرنا چاہیئے، اور ضرور کرنا چاہیے تاکہ خود ان کا بھلا ہو اور یہ اپنے اس ہولناک انجام سے بچ سکیں۔
۷۵. وہ دونوں کھانا کھایا کرتے تھے بظاہر تو ایک مختصر سا اور سیدھا سادا جملہ ہے جس سے ایک عام آدمی بھی اس حقیقت کو سمجھ سکتا ہے کہ جو خود کھانا کھاتے ہوں، وہ آخر خدا یا خدائی میں شریک کس طرح ہو سکتے ہیں؟ لیکن اگر اس کی معنویت کی گہرائی اور گیرائی میں غور و فکر سے کام لیا جائے۔ اور صحیح طور پر سوچا اور دیکھا جائے تو نظر آئے گا کہ یہ جملہ معنویت سے بھرپور حضرت عیسیٰ اور حضرت مریم کی الوہیت کی تردید کے لئے ایک بڑی واضح اور ٹھوس دلیل ہے، کیونکہ جو کھانا کھاتا ہے وہ زمین و آسمان کی کتنی ہی چیزوں کا محتاج ہونا ہے، کیونکہ انسان کے کھانے اور اس کی روٹی کے لئے زمین و آسمان، سورج و چاند اور ہواؤں و دریاؤں، وغیرہ سب کا ایک نہایت ہی پُر حکمت تعامل کار فرما ہے۔ پھر اس میں کسانوں، مزدوروں، کھیتوں، کھلیانوں، فصلوں کے کاٹنے اور سنبھالنے والوں، طرح طرح کے غلوں کو طرح طرح سے صاف کرنے والوں، چکیوں، مشینوں، اور طباخوں، باورچیوں وغیرہ وغیرہ کتنے ہی عوامل اور وسائط کی ضرورت ہوتی ہے۔ سو ایک روٹی جو ایک انسان کے سامنے آتی ہے اس کے لئے انسان گویا خداوند قدوس کی پوری کائنات اس کی ہر ہر چیز اور ان تمام اشیاء کے باہمی تعامل کا محتاج ہوتا ہے جو اس کائنات میں پائی جاتی ہیں تو پھر کسی ایسے محتاج شخص کے خدا بننے اور خدا کی خدائی میں شریک ہونے کا کوئی سوال و امکان ہی کیا پیدا ہو سکتا ہے؟ جبکہ خدائے پاک کی صفت و شان یہ ہے کہ وہ ہر کسی سے اور ہر اعتبار سے غنی و بے نیاز ہے، سبحانہ و تعالیٰ، پس حضرت عیسیٰ اور حضرت مریم دونوں خدا نہیں۔ بلکہ خدا کی مخلوق اور اس کے عاجز و محتاج بندے تھے۔ پس جنہوں نے ان کو خدا مانا اور خدا کی خدائی میں شریک قرار دیا، انہوں نے اپنی مت ماری اور اپنے ممسوخ الفطرت ہونے کا ثبوت دیا، اور کھلے شرک اور ایک نہایت ہی ہولناک خسارے کا ارتکاب کیا۔ والعیاذ باللہ العظیم
۷۸. سو ان لوگوں نے تو اپنی پاکدامنی اور اپنی بزرگی و بڑائی کی داستان کو اتنا بڑھا رکھا ہے کہ یہ اپنے آپ کو خدا کے بیٹے اور اس کے چہیتے اور محبوب قرار دیتے ہیں۔ لیکن ان کا حال یہ رہا ہے کہ حضرت داؤد سے لیکر حضرت عیسیٰ بن مریم تک ہر پیغمبر نے ان کے حال پر نوحہ کیا، اور ان پر لعنت برسائی، جیسا کہ مزامیر داؤد کے مختلف مقامات پر آج بھی موجود و مذکور ہے۔ اور تورات کے صحیفوں کے مطالعہ سے معلوم ہوتا ہے کہ بنی اسرائیل پر ان کے ہر پیغمبر نے لعنت کی ہے۔ اور اس ضمن میں بعض پیغمبروں کے الفاظ تو بڑے ہی سخت ہیں، سو اس سے یہ ظاہر ہوتا ہے کہ یہاں پر اس ضمن میں حضرت داؤد اور حضرت عیسیٰ کا ذکر صرف ابتداء اور انتہاء کو واضح کرنے کے لئے ہے، اصل میں بتانا یہ مقصود ہے کہ حضرت داؤد سے لیکر حضرت عیسیٰ تک ہر پیغمبر نے ان پر لعنت فرمائی ہے، حضرت داؤد سے بنی اسرائیل کی سیاسی عظمت کی ابتداء ہوئی اور یہود کو ان پر بڑا فخر بھی تھا۔ اور آج تک بھی ہے، چنانچہ آج بھی اسرائیلی حکومت کا قومی نشان نجمہ داؤد یعنی داؤدی ستارہ ہے۔ اور حضرت عیسیٰ پر اسرائیلی سلسلہ نبوت کا خاتمہ ہو گیا۔ سو اس اعتبار سے ان دو پیغمبروں کے ذکر سے گویا بنی اسرائیل کی پوری تاریخ کا ذکر فرما دیا گیا۔ جس سے واضح ہو جاتا ہے کہ ان پر ان سب ہی حضرات نے لعنت فرمائی۔ والعیاذُ باللہ العظیم
۷۹. سو اس سے ان لوگوں کی اس لعنت و پھٹکار، اور ان کے اس ہولناک انجام کے سبب، ان کی محرومی و بدبختی اور ان کے جرائم کی سنگینی کو واضح فرما دیا گیا۔ کہ یہ لوگ نافرمانی کرتے، اور حدوں سے بڑھتے رہے، اور نہ صرف یہ کہ یہ مختلف جرائم کا ارتکاب کرتے رہے۔ بلکہ یہ لوگ اپنے انبیائے کرام، اور اپنے راست بازوں کے روکنے کے باوجود اپنے ان معاصی اور جرائم سے رکتے نہیں تھے اور اپنے ان مخلص اور عظیم الشان و جلیل القدر ناصحوں کی نصیحت پر کان نہیں دھرتے تھے۔ بلکہ اس سے بڑھ کر یہ کہ یہ لوگ اس بناء پر ان کے دشمن بن گئے اور ان کی تکذیب و ایذاء رسانی کے جرائم کا ارتکاب کیا، اور ان کے قتل تک کے درپے ہو گئے، اور ان کے قتل کے انتہائی ہولناک اور سنگین جرم کا ارتکاب کیا اور کسی قوم کی اخلاقی پستی اور اس کی ایمانی ہلاکت و تباہی کی یہی وہ حد ہوتی ہے جس پر پہنچ کر وہ اللہ تعالیٰ کی سنت کے مطابق لعنت و پھٹکار کی مستحق بن جاتی ہے والعیاذ باللہ جل وعلا
۸۱. سو اس سے زمانہ رسالت میں موجود یہود سے بدبختی کے ایک نمونے کا ذکر فرمایا گیا ہے۔ کہ یہ لوگ ایک طرف تو اپنی بزرگی اور برگزیدگی کا ایسا گھمنڈ رکھتے ہیں۔ لیکن دوسری طرف ان کی ذہنی و اخلاقی پستی اور ایمانی زوال کا عالم یہ ہے کہ یہ لوگ اہل ایمان کے مقابلے میں مشرکوں اور کافروں سے دوستی اور تعلق رکھتے ہیں، اور یہاں تک کہ ان کو یہ لوگ ایمان والوں سے بھی زیادہ ہدایت یافتہ قرار دیتے ہیں، جیسا کہ سورہ نساء کی آیت نمبر۵۱ میں ان کے بارے میں ارشاد فرمایا گیا کہ یہ لوگ کافروں کے بارے میں کہتے ہیں کہ یہ ایمان والوں کے مقابلے میں زیادہ ہدایت پر ہیں سو یہاں پر ان بدبختوں کے بارے میں ارشاد فرمایا گیا کہ اگر یہ لوگ واقعی ایمان رکھتے ہوتے اللہ اور اس کے رسول پر، تو یہ کبھی بھی ان کافروں اور مشرکوں کو اپنا دوست نہ بناتے سو اس سے یہ امر ثابت اور واضح ہو جاتا ہے کہ ان میں سے اکثر اپنے دعوی ایمان میں جھوٹے اور کافر ہیں۔ والعیاذ ُباللہ العظیم بکل حالٍ من الاحوال
۸۳. ان آیات کریمات میں جن نصاریٰ کی تعریف فرمائی گئی ہے اس سے مراد وہ عام مسیحی نہیں ہیں۔ جو پال کی ایجاد کردہ مسیحیت کے پیرو اور تثلیث و کفارہ وغیرہ کے مشرکانہ اور بدعی عقائد کے قائل ہیں۔ اور جو کہ آج اسلام دشمنی میں تمام اعداء اسلام کے سرخیل اور ان کے پیشوا بنے ہوئے ہیں بلکہ اس سے مراد حضرت عیسیٰ کے وہ سچے پیروکار ہیں جو آپ کی اصل تعلیمات کے حامل اور ان پر عامل و کاربند تھے۔ جو آنجناب کے بعد آپ کے خلیفہ راشد شمعون صفا کے پیرو تھے۔ جو پال کی تمام تحریفات و بدعات سے پاک و مبرا، اور حضرت عیسیٰ کی اصل تعلیمات پر قائم اور کار بند تھے۔ اور جن کے باقیات صالحات آنحضرت صلی اللہ علیہ و سلم کی بعثت کے بعد آپ صلی اللہ علیہ و سلم کی دعوت پر ایمان لائے تھے۔ نجاشی وغیرہ حضرات اسی گروہ صدق و صفا سے تعلق رکھتے تھے۔ یہی وہ حضرات تھے جو اپنے آپ کو نصاریٰ کہتے اور کہلاتے تھے، ان کو اپنے اس نام کی اہمیت و معنویت کا احساس بھی تھا، اور اس پر فخر بھی، اور یہ لوگ وہی تھے جو حضرت عیسیٰ کے خلیفہ راشد شمعون صفا کے پیرو تھے جیسا کہ ابھی اوپر گزرا، جبکہ پال کی محرف مسیحیت کے پیرو اپنے آپ کو نصاریٰ کہلانا حقیر سمجھتے تھے۔ اسی لئے انہوں نے اس کو بدل کر اپنا نام مسیحی رکھ دیا تھا۔ جیسا کہ ہسٹری آف بائیبل میں اس کی تصریح موجود ہے۔ دوسرے اس لئے کہ اس گروہ کی صفت یہاں پر یہ بیان ہوئی کہ یہ لوگ تکبر نہیں کرتے، اور ظاہر ہے کہ یہ صفت موجودہ عیسائیوں پر چسپاں نہیں ہو سکتی۔ نیز ان کے بارے میں آگے اس امر کی تصریح موجود ہے کہ یہ لوگ آنحضرت صلی اللہ علیہ و سلم پر دلی جوش و خروش کے ساتھ ایمان لائے۔ اور قرآن حکیم کا انہوں نے اس والہانہ انداز میں خیر مقدم کیا تھا کہ گویا کہ یہ مدتوں سے اس کے لئے سراپا شوق تھے۔ اور ظاہر ہے کہ یہ صفات موجودہ عیسائیوں کے اندر کسی بھی درجے میں موجود نہیں ہیں۔ سو اس سب سے واضح ہو جاتا ہے کہ ان آیات کریمات کا مصداق حضرت عیسیٰ کے وہ سچے پیرو تھے جن کے بارے میں آنجناب نے فرمایا تھا کہ مبارک ہیں وہی جو دل کے غریب ہیں۔ آسمان کی بادشاہی میں وہی داخل ہوں گے۔
۸۷. پس تم لوگ اللہ تعالیٰ کی مقرر کردہ حدوں سے آگے نہیں بڑھنا کیونکہ اللہ تعالیٰ اپنی مقرر فرمودہ حدود سے آگے بڑھنے والوں کو پسند نہیں کرتا۔ بلکہ ان سے نفرت کرتا اور ان کو برا جانتا ہے، اس آیت کریمہ میں لَا تَعْتَدُوْا لَا تُحَرِّمُوْا کے بالمقابل واقعہ ہوا ہے۔ سو اس سے واضح فرما دیا گیا کہ جس طرح اللہ تعالیٰ کی حلال کردہ چیزوں میں سے کسی حلال اور پاکیزہ چیز کو حرام قرار دینا جائز نہیں اسی طرح اس کی حرام فرمودہ اشیاء میں سے کسی کو حلال قرار دینا بھی جائز نہیں بلکہ حلال و حرام کے بارے میں اللہ تعالیٰ نے اپنے بندوں کے لئے جو حدیں مقرر فرمائی ہیں انہی کی پابندی ضروری ہے۔ اور دین حنیف کی تعلیمات مقدسہ کا حاصل اور خلاصی ہی یہ ہے کہ اللہ تعالیٰ کی مقرر فرمودہ حدود کی پابندی کی جائے۔
۸۸. کہ تمہارے ایمان کا تقاضا یہی ہے کہ تم لوگ اللہ تعالیٰ کی مقرر فرمودہ حدود کی پابندی کرو۔ اس کی بخشی ہوئی ان چیزوں کو کھاؤ برتو جو کہ حلال اور پاکیزہ ہوں۔ اور ان حدود کی پاسداری کے سلسلہ میں ہمیشہ اللہ سے ڈرتے رہو کہ اس کے کسی حکم و ارشاد کی خلاف ورزی نہ ہونے پائے۔ وباللہ التوفیق لمایُحِبُّ ویرید، وعلیٰ مایُحِبُّ ویرید
۸۹. 	۱: ایسی قسم کو جو دل کے ارادے سے کھائی جائے اس کو یمین منعقدہ کہا جاتا ہے۔ اسی پر مؤاخذے کا ذکر فرمایا گیا ہے۔ اور اسی پر وہ کفارہ لازم آتا ہے جو آگے بیان ہو رہا ہے۔ جبکہ غیر ارادی قسموں کے بارے میں ارشاد فرمایا گیا کہ ان پر اللہ تعالیٰ کوئی مؤاخذہ نہیں فرمائے گا۔ کہ ان میں قسم سرے سے مقصود اور مراد ہی نہیں ہوتی۔ البتہ ان قسموں پر مؤاخذہ بہرحال ہو گا جو قسم کے ارادے سے کھائی گئی ہوں۔ کہ اللہ تعالیٰ کے نام کو اپنی قسموں کے لئے آڑ بنانے کی اجازت نہیں، جیسا کہ سورہ بقرہ میں گزر چکا ہے۔
     ۲: کیونکہ اللہ تعالیٰ کی شریعت اور اس کی ہدایت اس کی طرف سے اس کے بندوں کو ملنے والا سب سے بڑا انعام و احسان ہے، کہ اسی کے ذریعے انسان اپنے خالق و مالک کے حقوق کو پہچان سکتا ہے، اور اپنے لئے دارین کی سعادت و سرخروئی سے سرفرازی کی راہوں کا علم حاصل کر سکتا ہے۔ ورنہ اندھیرے ہی اندھیرے ہیں، اس لئے ہدایت اور بیان آیات و احکام کی اس عظیم الشان نعمت پر اس واہب مطلق جل جَلَالُہ، کا شکر بجا لانا تقاضاء عقل و نقل ہے اور شکر نعمت بذات خود ایک ایسی نعمت ہے جس سے نعمت میں اضافہ ہوتا ہے اور وہ محفوظ رہتی ہے، وباللہ التوفیق لما یحب ویرید، وعلی مایحب ویرید۔
۹۰. سو یہ تمام کام شیطان کی ایجادات اور اس کی کارستانیوں میں سے ہیں۔ تاکہ ان کے ذریعے وہ اپنے اس چیلنج کو پورا کرے، جو اس نے بنی آدم کو شریعت کی صراط مسقیم سے بہکانے کے لئے کر رکھا ہے۔ اور جس کا اعلان اس نے حضرت حق جَلَّ مَجْدُہ، کے سامنے اپنے کھلے چیلنج کے طور پر کیا تھا۔ اور زوردار قسم کھا کر کہا تھا کہ تیری عزت کی قسم میں ان سب کو سیدھی راہ سے بہکا اور بھٹکا کر چھوڑوں گا۔ سوائے ان میں سے تیرے چنے ہوئے بندوں کے  (ص ٨۲،٨۳) سو یہ سب چیزیں شیطان کے اسی ابلیسی اور تلبیسی جال کا حصہ، اور اس کی فریب کاری کے سامان ہیں، ان کے اندر اگر نفع کا کوئی پہلو نظر آتا ہے تو وہ محض ایک نظر فریب ملمع اور نرا دھوکہ ہے ورنہ اصل حقیقت یہی ہے کہ ان چیزوں کا ضرر بہرحال ان کے نفع سے کہیں بڑھ کر ہے والعیاذُ باللہ جل وعلا۔
۹۱. یعنی تم لوگوں کو ان سب سے باز آنا چاہیے کہ جب ان کے اندر اتنے نقصانات اور اس قدر اضرار ہیں تو ان سے بچنا ضروری ہے اور عقل و نقل دونوں کا تقاضا ہے۔ پس تم لوگوں کو اس سے بچنا، اور بہرحال بچنا، اور باز رہنا چاہیے کہ ان سے اجتناب و ابتعاد ہی میں تمہارا بھلا ہے۔ سو فَہَلْ اَنْتُمْ مُسْلِمُوْنَ کے اس انداز و اسلوب میں زجر و موعظت تنبیہ و تحذیر اور اتمام حجت کے پہلو پائے جاتے ہیں۔
۹۲. سو اس ارشاد سے اوپر والی تنبیہ و تذکیر کی تاکید مزید فرما دی گئی کہ تم لوگ شیطان کے بچھائے ہوئے جال سے نکل کر اللہ اور اس کے رسول کی اطاعت میں داخل ہو جاؤ کہ یہ ان کا تم لوگوں پر حق بھی ہے، اور اسی میں تم سب کا بھلا بھی ہے، دنیا کی اس عارضی زندگی میں بھی، اور آخرت کے اس حقیقی اور ابدی جہاں میں بھی، جو کہ اس دنیا کے بعد آنے والا ہے، پس تم لوگ ان کی نافرمانی اور سرکشی سے بچو۔ سو اگر اس تنبیہ و تذکیر کے بعد بھی تم لوگوں نے اعراض و روگردانی ہی کو اپنایا اور اختیار کیا تو اس کا وبال خود تم ہی لوگوں پر ہو گا کہ اللہ کے رسول کے ذمے تو صرف تبلیغ اور پیغام حق کو پہنچا دینا ہے، اور بس، اور یہ فریضہ انہوں نے ادا کر دیا اور ان کا ذمہ فارغ ہو گیا۔ علیہ الصلوٰۃ والسلام، اب سب ذمہ داری خود تم لوگوں پر ہے۔
۹۳. خمر و میسر کی حرمت کے حکم کے بعد حضرات صحابہ کرام میں سے بعض کو اس بارے فکر و تشویش لاحق ہوئی کہ اس سے قبل جو ہم نے ان محرمات میں سے کھا پی لیا اس کا کیا ہو گا۔ اور خاص کر جو حضرات اسی حالت میں دنیا سے رخصت ہو گئے ان کا کیا بنے گا وغیرہ، روایات کے مطابق انہوں نے اپنی اس کی تشویش کو آنحضرت صلی اللہ علیہ و سلم کی خدمت میں پیش بھی کیا۔ چنانچہ سنن ترمذی میں حضرت براء بن عازب سے مروی ہے کہ حرمت شراب کے حکم کے نزول کے بعد بعض صحابہ کرام نے آنحضرت صلی اللہ علیہ و سلم کی خدمت میں عرض کیا کہ جو لوگ اس سے پہلے شراب پیا کرتے تھے۔ اور جوا بھی کھیلا کرتے تھے۔ اور اسی حال میں ان کا انتقال بھی ہو گیا، تو اب ان کا کیا بنے گا؟ تو اس پر یہ آیت کریمہ نازل ہوئی۔ (ترمذی کتاب التفسیر، تفسیر سورہ المائدۃ) اور حضرت ابن عباس سے مروی ہے کہ ان حضرات نے آنحضرت صلی اللہ علیہ و سلم کی خدمت میں عرض کیا کہ جو لوگ خمر و میسر کا ارتکاب کرتے تھے۔ اور اسی حال میں ان کی موت بھی واقع ہو گئی تو اب ان کا کیا بنے گا؟ تو اس پر یہ آیت کریمہ نازل ہوئی (نفس المرجع السابق) سو اس آیت کریمہ سے ایسے تمام حضرات کے اس طرح کے تمام سوالات کا جواب دے دیا گیا، اور ان کے اس طرح کے جملہ شکوک و شبہات کا ازالہ فرما دیا گیا۔ کیونکہ اس سے واضح فرما دیا گیا کہ اللہ تعالیٰ کے یہاں پُرستش کسی ایسی چیز کے اکل و تناول پر نہیں ہو گی جس کے بارے میں کسی صریح ممانعت کی خلاف ورزی کا ارتکاب نہیں ہوا۔ کہ وہ جرم و قصور ہے ہی نہیں، بلکہ دین حنیف کا اصل مطالبہ یہ ہے کہ جس چیز کے بارے میں جو حد مقرر فرمائی گئی ہو اس کا احترام کیا جائے۔ اور اس کی خلاف ورزی سے بچا جائے، پس جو کچھ ممانعت اور بندش سے پہلے ہوا وہ معاف ہے۔ کہ وہ اِلاَّ مَا قَدْ سَلَفَ کے زمرے میں آتا ہے۔
۹۴. اس ارشاد ربانی سے اہل ایمان کو پیشگی خبردار فرمایا گیا ہے کہ حالت احرام میں تمہارے لئے ابتلاء و آزمائش کے ایسے مواقع پیش آئیں گے کہ شکاری جانور تمہارے سامنے اس طرح آئیں گے کہ وہ تمہارے ہاتھوں کی پہنچ اور تمہارے نیزوں اور بھالوں وغیرہ کی زد میں ہوں گے، مگر تم نے اپنے دین کی تعلیمات کی خاطر اور اپنے رب کی رضا کی غرض سے ان کا شکار نہیں کرنا، اور ابتلاء و آزمائش کے ان مواقع پر تم نے اپنے دین و ایمان کے تقاضوں کی حفاظت کرنی ہے اور تم کہیں اس طرح پھسل نہیں جانا جس طرح کہ بنی اسرائیل قانون سبت کے بارے میں پھسل گئے تھے۔ اور انہوں نے مچھلیوں کے شکار کے سلسلے میں طرح طرح کے حیلوں بہانوں کے ذریعے قانون سبت کو توڑا تھا جس کے نتیجے میں ان کو عبرتناک عذاب بھگتنا پڑا تھا۔ جیسا کہ ان کے اس قصے کو سورہ اعراف میں آیت نمبر۱۶۳ سے آیت نمبر۱۶۶ تک میں ذکر فرمایا گیا ہے، اگرچہ عام طور پر حضرات مفسرین کرام اس کو عمرہ حدیبیہ سے متعلق قرار دیتے ہیں۔ لیکن الفاظ و کلمات کا عموم اس کے عموم ہی کا تقاضا کرتا ہے۔ البتہ عمرہ حدیبیہ کو اس کا ایک اہم اور واضح مصداق قرار دیا جا سکتا ہے۔ جہاں اہل ایمان اپنی اس آزمائش میں کامیاب اور فائز المرام رہے سو صدق و اخلاص اور قوت ایمان و یقین انسان کے لئے ہمیشہ حفاظت و پناہ کا سب سے مضبوط ذریعہ ہے والحمد للہ جل وعلا،
۹۶. اور اس کے حضور حاضر ہو کر تم میں سے ہر ایک نے اپنے زندگی بھر کے کئے کرائے کا حساب دینا اور اس کا پھل پانا ہے۔ پس ہر کوئی اس حقیقت کو ہمیشہ اپنے پیش نظر رکھے کہ وہاں پر میرا معاملہ کیسا رہے گا۔ اور میں اس یوم حساب میں اپنے خالق و مالک کے حضور کیا جواب دوں گا۔ اور یہ احساس و ادراک اور اس کا ایمان و یقین ایک ایسی عظیم الشان اور انقلاب آفریں چیز ہے کہ اس سے انسان کی زندگی میں خود بخود ایک عظیم الشان انقلاب آ جاتا ہے۔ اور اس کے نتیجے میں وہ ایک عظیم الشان پاکیزہ اور فرشتہ صفت انسان بن جاتا ہے اور ایسا درجہ نصیب فرمائے کہ اللہ تعالیٰ کی رضا و خوشنودی کے معیار پر پورے اتر سکیں، اللہ توفیق نصیب فرمائے، آمین ثم آمین یا رب العالمین،
۹۷. اس لئے اس کا ہر حکم و ارشاد کمال علم پر مبنی ہوتا ہے۔ اور یہ شان اس وحدہٗ لاشریک کے سوا اور کسی کی نہ ہے نہ ہو سکتی ہے۔ اس لئے اس کے کسی بھی حکم و ارشاد کا کوئی متبادل ممکن نہیں ہو سکتا۔ اور اسی وحدہٗ لاشریک کے اوامر و ارشادات ہیں، جو تمام بنی نوع انسان کے لئے دارین کی سعادت و سرخروئی سے سرفرازی کا ذریعہ و وسیلہ بن سکتے ہیں سبحانہ و تعالیٰ
۹۸ اس ارشاد ربانی میں اللہ تعالیٰ کے عقاب و عذاب سے تخویف و تحذیر بھی ہے۔ اور اس کی مغفرت و رحمت کی بشارت و خوشخبری بھی، پس نہ تو اس کے عقاب و عذاب سے بے خوفی ولا پرواہی جائز ہے۔ اور نہ ہی اس کی مغفرت اور رحمت سے مایوسی بلکہ اس کی ان دونوں ہی شانوں کو ہمیشہ مستحضر اور اپنے پیش نظر رکھنا ہی باعث سعادت، اور دارین کی فوز و فلاح سے سرفرازی کا ذریعہ و وسیلہ ہے۔ اور یہی صحیح طریقہ ہے اپنے خالق و مالک سے تعلق کا جو کہ عقل و نقل دونوں کا تقاضا ہے۔ اور جس کی تعلیم و تلقین اس کتاب حکیم میں جا بجا اور طرح طرح سے فرمائی گئی ہے چنانچہ ایک اور مقام پر اس بارے میں ارشاد فرمایا گیا نَبِّیئْ عِبَادِیْ اَنِّیْ اَنَا الْغَفُوْرُ الرَّحِیْمُ o وَ اَنَّ عَذَابِیْ ھُوَ الْعَذَابُ الْاَلِیْمُ (الحجر۔۴٩۔۵٠) یعنی میرے بندوں کو خبر کر دو کہ بیشک میں بڑا ہی بخشنے والا۔ انتہائی مہربان ہوں۔ اور یقیناً میرا عذاب بھی بڑا ہی دردناک عذاب ہے۔ پس نہ تو بندوں کو اپنے خالق و مالک کی مغفرت و بخشش اور اس کی رحمت و عنایت سے کبھی مایوس ہونا چاہیئے، اور نہ ہی اس کے عذاب اور اس کی گرفت و پکڑ سے کبھی نچنت اور بے فکر ہونا چاہیئے، اللہ تعالیٰ ہمیشہ اور ہر لحاظ سے اپنی حفاظت و پناہ میں رکھے۔ آمین ثم آمین۔
۹۹. پس پیغام حق کو پہنچا دینے کے بعد رسول کا ذمہ فارغ۔ آگے لوگوں سے حق کو منوا لینا اور ان کو راہ حق و ہدایت پر ڈال دینا نہ پیغمبر کے بس میں ہے، اور نہ ہی یہ ان کی ذمہ داری ہے۔ جس طرح کہ اس مضمون کو دوسرے مختلف مقامات پر بھی طرح طرح سے واضح فرمایا گیا، سو یہاں پر واضح فرما دیا گیا کہ پیغمبر کے ذمے صرف تبلیغ حق ہے، اس کے بعد قبول حق کی ذمہ داری خود تم لوگوں پر ہے۔ پس اگر تم لوگ پیغام حق کو صدق دل سے مانو گے، تو تمہارا اپنا ہی بھلا۔ دنیا کی اس عارضی اور فانی زندگی میں بھی۔ اور آخرت کے اس حقیقی اور ابدی جہان میں بھی کہ جو اس دنیا کے بعد آنے والا ہے اور تم لوگوں کو اپنے کئے کرائے کا بھگتان بہرحال بھگتنا ہو گا اور جو بھی کچھ تم لوگ کرتے ہو وہ سب اللہ تعالیٰ کے علم میں ہے۔ کہ تم خواہ اپنے اعمال چھپا کر اور پوشیدہ طور پر کرو۔ یا ان کو ظاہرا اور اعلانیہ طور پر کرو وہ ان سب کو جانتا ہے، اور پوری طرح اور ایک برابر جانتا ہے۔ سبحانہ و تعالیٰ
۱۰۱. سو اس ارشاد سے اہل ایمان کو نزول وحی کے زمانے میں غیر ضروری سوالات پوچھنے سے منع فرما دیا گیا، کیونکہ نزول وحی کا زمانہ دراصل نزول مطر یعنی بارش کے اترنے کے مشابہ ہوتا ہے۔ جس طرح نزول بارش کے دوران زمین پر پڑا ہوا ہر بیج خود بخود اُگ پڑتا ہے۔ اسی طرح نزول وحی کے زمانے میں جو بھی سوال کیا جائے گا اور اسطرح تم لوگ اپنے اس طرح کے غیر ضروری سوالات کے نتیجے میں مشکلات میں پڑ جاؤ گے، اس کا جواب نازل ہو سکتا ہے۔ اس لئے تم لوگ غیر ضروری سوال اٹھا کر اپنی پابندیوں میں اضافے کی راہ نہ کھولو۔ اللہ تعالیٰ بڑا ہی بخشنے والا۔ نہایت ہی بردبار ہے۔ اس لئے اس نے اپنی رحمت و عنایت سے تمہارے اس طرح کے غیر ضروری سوالات نظر انداز کر دیئے اگر ان کے جواب دے دیئے جاتے تو تمہارے لئے مشکلات پیدا ہو جاتیں۔ اور تم ان کو نباہ نہ سکتے۔ لہٰذا تم لوگ خود اپنے ہاتھوں اپنی راہوں میں کانٹے نہ بکھیرو، اور خداوند قدوس کے غضب اور اس کے عذاب کو دعوت دینے کی کوشش نہ کرو۔ والعیاذ باللہ العظیم
۱۰۲. اس قوم سے مراد یہود ہیں۔ ان کا نام تو آیت کریمہ میں نہیں لیا گیا۔ لیکن ان کا ذکر یہاں پر نکرہ کے لفظ کے ساتھ فرمایا گیا ہے جس سے فی الجملہ نفرت اور اعراض کا اظہار ہوتا ہے۔ سو ان لوگوں کے بارے میں ارشاد فرمایا گیا کہ انہوں نے بھی اپنے پیغمبر سے اسی طرح کے غیر ضروری اور لایعنی سوالات کئے۔ لیکن ان کے جواب ملنے پر وہ ان باتوں کے منکر ہو گئے۔ اور اس طرح انہوں نے خود اپنے بارے میں طرح طرح کی مشکلات پیدا کیں۔ جیسا کہ ذبح بقرہ کے اس قصے سے واضح ہوتا ہے جو کہ سورہ بقرہ کے شروع میں ذکر فرمایا گیا ہے۔
۱۰۴. سو اس ارشاد سے ایسے لوگوں کے زیغ و ضلال ان کی غفلت و لاپرواہی اور ان کے فساد و بگاڑ کے اس پہلو کو ذکر اور واضح فرمایا گیا کہ جب ان کو دعوت دی جاتی ہے کہ یہ ایسی لایعنی باتوں کو چھوڑ کر اللہ کی اتاری ہوئی کتاب اور اس کے رسول کے بتائے ہوئے طریقے کی طرف آئیں تو یہ لوگ بڑے غرّے سے کہتے ہیں جبکہ ہمیں وہی کچھ کافی ہے جس پر ہم نے اپنے باپ دادا کو پایا، یعنی ہمیں اور کسی کی بات سننے اور اپنانے کی نہ ضرورت ہے، اور نہ ہم اس پر کان دھرتے ہیں، اور ظاہر ہے کہ حق کے مقابلے میں ایسا کہنا بدبختی کی انتہاء ہے، اس پر ان لوگوں کے قلب و ضمیر کو جھنجھوڑتے ہوئے۔ اور ان پر دستک دیتے ہوئے ان سے فرمایا گیا کہ کیا یہ لوگ اس صورت میں بھی اپنے باپ دادا کے طریقوں ہی کو اپنائیں گے۔ اور انہی کی پیروی کئے جائیں گے جبکہ وہ نہ کچھ علم رکھتے ہوں۔ اور نہ ہی حق و ہدایت کی راہ پر ہوں؟ یعنی ایسا نہیں کریں کہ اس طرح کرنا عقل اور نقل دونوں کے تقاضوں کے خلاف ہے۔ سو اسی سے مفہوم و مخالف کے طور پر یہ بات بھی نکلتی ہے کہ اگر باپ دادا اگر راہ حق و ہدایت پر قائم ہوں تو ان کی پیروی ممنوع و مذموم نہیں۔ بلکہ محمود و مطلوب ہے۔ کیونکہ ایسی صورت میں یہ پیروی دراصل ان کی نہیں بلکہ راہ حق و ہدایت ہی کی پیروی ہو گی، جو کہ مامور و مطلوب ہے، اور اسی کا ثبوت قرآن حکیم کے اس ارشاد سے ملتا ہے اُوْلٰئِکَ الَّذِیْنَ ھَدَی اللّٰہُ فَبِہُدٰ ہُمُ اقْتَدِہْ الآیۃ (الانعام۔٩٠) یعنی یہ وہ حضرات ہیں جن کو اللہ تعالیٰ نے ہدایت سے نوازا ہے۔ پس تم ان ہی کی راہ کو اپناؤ۔ وباللّٰہ التوفیق لما یحب ویرید۔ وعلی مایحب ویرید، بکل حالٍ مِّن الاحوال، وہوالہادی الی سبیل الرشاد،
۱۰۶. 	۱: یعنی موت کے وقت کی جانے والی اس وصیت پر مقرر کئے جانے والے وہ دو گواہ تم ہی لوگوں میں سے ہونے چاہئیں۔ یعنی وہ مسلمان ہوں۔ کہ اصل یہی ہے۔ لیکن اگر کسی سفر کے دوران ایسے دو مسلمان گواہ میسر نہ آ سکیں۔ اور تم کو موت کی مصیبت پہنچ جائے تو ایسی صورت میں تم اپنے سوا باہر کے دو گواہ بھی مقرر کر سکتے ہو۔ یعنی غیر مسلموں میں سے۔ کہ معاملہ مجبوری اور لاچاری کا ہے۔
     ۲ : یعنی جن دو گواہوں کو تم لوگ گواہی کے لئے منتخب کرو۔ ان کے بارے میں اگر تمہیں اندیشہ ہو کہ وہ اپنی گواہی کسی کی جانبداری کی بناء پر کہیں بدل نہ دیں تو اس کو مؤکد کرنے کے لئے تم یہ طریقہ اختیار کرو کہ ان دونوں کو کسی نماز کے بعد مسجد میں روک لو۔ اور ان سے اللہ کے نام کی قسم لو کہ وہ اپنی گواہی کسی دنیاوی نفع کی خاطر یا کسی کی جانبداری میں بدلیں گے نہیں اگرچہ وہ ان کا قریبی اور عزیز ہی کیوں نہ ہو اگر وہ ایسا کریں گے تو یقیناً گنہگار ٹھہریں گے۔ سو یہ طریقہ ان کو گواہی کی تبدیلی، اور اس میں کسی طرح کے پھر بدل کے ارتکاب سے باز رکھے گا۔
۱۰۷. سو اس سے ان دونوں گواہوں کے احتساب مزید کا طریقہ تعلیم فرمایا گیا ہے۔ چنانچہ ارشاد فرمایا گیا کہ اگر یہ بات علم میں آ جائے کہ انہوں نے وصیت کرنے والے کی وصیت کے خلاف کسی کی جانبداری، یا کسی کی حق تلفی کا ارتکاب کیا ہے۔ تو جن کی حق تلفی ہوئی ہو ان میں سے دو آدمی اٹھ کر قسم کھائیں کہ ہماری گواہی ان دونوں کی گواہی سے زیادہ سچی ہے۔ ہم نے ذرہ بھی حق سے تجاوز نہیں کیا۔ اگر ہم نے ایسے کیا تو یقیناً ہم ظالموں میں سے قرار پائیں گے۔ سو جب گواہوں کو ان لوگوں کے اس حق شہادت کا علم ہو جائے گا تو وہ خود بخود گواہی میں کسی طرح کی تبدیلی سے باز رہیں گے۔ اور گواہی ان کی دست برد سے محفوظ رہے گی۔
۱۰۸. اس سے اس احتساب کا فائدہ ذکر فرمایا گیا ہے کہ یہ بات اس کے زیادہ قریب ہے کہ وہ دونوں گواہ ٹھیک ٹھیک گواہی دیں۔ ورنہ ان کو اس بات کا ڈر ہو گا کہ اگر ان سے اس بارے کوئی بدعنوانی صادر ہوئی تو ان کی قسموں کو دوسروں کی قسموں سے باطل قرار دے دیا جائے گا، جس کے نتیجے میں ان کو خفت اور تذلیل و تحقیر کا سامنا کرنا پڑے گا، اور ان کی سب کے سامنے رسوائی ہو گی، والعیاذ باللہ، سو اس سے معلوم ہوا کہ جن کی حق تلفی ہوئی ہو اگر وہ مذکورہ قسم کھا لیں گے تو اس سے وصیت کے اصل گواہوں کی گواہی ان کے اولیٰ بالشہادت ہونے کے باوجود رد ہو جائے گی اور اس کا کوئی اعتبار نہیں ہو گا۔ سبحان اللہ! دوسروں کے حقوق کی حفاظت و پاسداری کے لئے کیسی کیسی باریکیاں تجویز فرمائی گئی ہیں۔ فللّٰہ الحمد جَلَّ وَعَلَا بکل حالٍ مِّن الاحوال
۱۰۹. یہاں پر مبتداء و خبر دونوں معرفہ ہیں۔ اور یہ بات اپنی جگہ طے شدہ اور ایک مسلمہ حقیقت و اصول ہے کہ مبتداء اور خبر جب دونوں معرفہ ہوں تو ان میں حصر کا مفہوم پیدا ہو جاتا ہے۔ سو اس بناء پر اس ارشاد کا معنی و مطلب یہ ہو گا کہ اللہ تعالیٰ ہی سب غیبوں کو جاننے والا ہے، اور علم غیب خاصہ خداوندی ہے۔ قرآن حکیم میں اس حقیقت کو جگہ جگہ اور طرح طرح سے واضح فرمایا گیا ہے، کہ عالم غیب صرف اللہ تعالیٰ ہے، پس اللہ تعالیٰ کے سوا کسی اور کو عالم غیب جاننا اور ماننا ممنوع و محظور اور اس طرح کی آیات و نصوص کے خلاف ہے۔ پس اہل بدعت و غیرہ غلاۃ ولائغین کا اللہ تعالیٰ کے سوا دوسروں کو عالم غیب ماننا عقل و نقل دونوں کے خلاف اور نصوص کتاب و سنت کی صریح خلاف ورزی ہے۔ والعیاذ باللہ العظیم
۱۱۰. سو یہ سب باتیں اللہ تعالیٰ قیامت کے روز حضرت عیسیٰ کو خطاب کر کے ارشاد فرمائے گا۔ اور اس سے اصل مقصود عیسائیوں پر حجت قائم کرنا ہو گا۔ تاکہ حضرت عیسیٰ کی موجودگی میں اور سب دنیا کے سامنے یہ حقیقت واضح ہو جائے کہ حضرتِ عیسیٰ اور ان کی والدہ ماجدہ پر جو بھی انعام ہوا وہ سب اللہ تعالیٰ کی طرف سے تھا۔ اور انہوں نے جو بھی معجزات دکھائے وہ سب کے سب اللہ تعالیٰ ہی کی طرف سے، اور اسی کے عنایت فرمودہ تھے۔ اور یہودیوں نے حضرت عیسیٰ کو جن خطرات میں ڈالا تھا ان سب سے اللہ تعالیٰ ہی نے ان کو اپنے فضل و کرم سے نکالا تھا۔ اور یہ سب کچھ اللہ تعالیٰ ہی نے کیا۔ اور اس کے سب سے بڑے گواہ حضرت عیسیٰ خود ہوں گے، جو اس روز بھی اپنی عبدیت و بندگی، اور اللہ تعالیٰ کی وحدانیت و یکتائی کا اعلان اسی طرح صاف و صریح طور پر کریں گے جس طرح کہ وہ دنیا میں کرتے رہے تھے۔ تو پھر عیسائی بتائیں کہ انہوں نے حضرت عیسیٰ کو خدا کس طرح اور کس کے کہنے پر خدا بنایا تھا؟ یہاں پر بِاِذْنِیْ کے تکرار سے اس حقیقت کو اور واضح اور مؤکد فرما دیا گیا کہ یہ سب کچھ اللہ تعالیٰ ہی کی طرف سے تھا۔ سو اس سے عیسائیوں کے شرک اور ان کی تحریف کا جرم اس یوم عظیم میں سب کے سامنے آشکار ہو جائے گا۔ اور ان کے لئے کسی جواب یا کسی طرح کے انکار کی کوئی گنجائش باقی نہیں رہے گی۔ اور ان کو اپنے کئے کرائے کا بھگتان بہرحال بھگتنا ہو گا۔ پس اگر غور سے دیکھا جائے تو اس سے یہ امر بھی واضح ہو جاتا ہے کہ یہ اللہ تعالیٰ کا ان لوگوں یعنی عیسائیوں پر ایک بہت بڑا احسان ہے کہ اس نے ان کو قیامت کے اس یوم عظیم میں پیش آنے والے ان غیبی حقائق سے اس قدر پیشگی اور اتنی صراحت و وضاحت کے ساتھ آگہی بخش دی تاکہ یہ اپنی اصلاح کر لیں۔ قبل اس سے کہ فرصت عمر تمام ہو جائے اور تلافی و تدارک کا موقع ان کے ہاتھ سے نکل جائے۔ اور یہ ہمیشہ کے عذاب میں مبتلا ہو جائیں، والعیاذباللہ
۱۱۲. حواری حضرت عیسیٰ کے ان مخلص ساتھیوں کو کہا جاتا ہے جو آنجناب پر صدق دل سے ایمان لائے تھے۔ انہوں نے صدق دل سے آپ کا ساتھ دیا۔ اور دعوت حق کے کام میں آپ کی مدد کی تھی اور انہی حضرات کو آنجناب کے خلفاء کی حیثیت حاصل ہوئی تھی۔ اور ان کی اسی اہمیت کی وجہ سے اللہ تعالیٰ قیامت کے روز ان کے سامنے بھی ان حقائق کو پیش فرمائے گا جن سے عیسائیوں پر حجت تمام ہو گی۔ یہاں پر حواریوں کے لئے جس وحی کا ذکر فرمایا گیا ہے اس سے مراد اصطلاحی وحی نہیں۔ کہ وہ تو صرف حضرات انبیاء و رسل کے لئے ہوتی ہے۔ بلکہ اس سے وحی کے لغوی معنی مراد ہیں۔ جس کے معنی ہوتے ہیں کسی کے دل میں بات ڈال دینا، جیسا کہ شہد کی مکھی کے بارے میں ارشاد فرمایا گیا وَاَوْحیٰ رَبُّکَ اِلَی النَّحْلِ کہ جب تمہارے رب نے شہد کی مکھی کی طرف وحی کی یعنی اس کے جی میں یہ بات ڈالی۔ ہم نے ترجمے کے اندر اس معنی کو واضح کر دیا ہے، والحمد للہ اس ارشاد، سے اس حقیقت کو بھی واضح فرما دیا گیا کہ حواریوں نے جس دین کو قبول کیا تھا وہ عیسائیت وغیرہ کوئی چیز نہیں تھی، بلکہ وہ اسلام ہی تھا۔ جو کہ ایک ہی دین حق ہے۔ اس لئے حواریوں نے بھی یہی کہا کہ ہم سب ایمان لے آئے۔ اور آپ گواہ رہیں کہ ہم پکے مسلمان ہیں۔ سو اسلام ہی دین حق، دین فطرت، اور اس پوری کائنات کا دین، والحمدللّٰہ جلَّ وَعَلَا
۱۱۳. حواریوں کی اس درخواست میں ہَلْ یَسْتَطِیْعُ رَبُّکَ کے جو الفاظ آئے ہیں، ان سے اللہ تعالیٰ کی قدرت سے متعلق سوال کرنا مقصود نہیں تھا کہ وہ اس طرح کے ہر شک و شبہ سے پاک اور اعلیٰ و بالا ہے، بلکہ ان الفاظ سے یہ سوال دراصل اللہ تعالیٰ حکمت سے متعلق تھا کہ اس قسم کی کھلی ہوئی نشانی دکھانا کیا، اس کی حکمت کے مطابق ہو گا یا نہیں؟ کہیں ان کی یہ درخواست بنی اسرائیل کے اس مطالبے کے مشابہ تو نہیں جو کہ انہوں نے خدا کے دیکھنے سے متعلق کیا تھا جس پر ان کو بجلی کی کڑک نے آ دبوچا تھا۔ معجزات کا ظہور اگرچہ خارق عادت طریقے پر ہوتا ہے۔ لیکن پھر بھی وہ اسباب کے پردے ہی میں ظاہر ہوتے ہیں۔ ایسا نہیں ہوتا کہ تمام پردے اٹھا دیے جائیں اسی لئے اللہ تعالیٰ کی طرف سے ایسے مطالبات کی کبھی حوصلہ افزائی نہیں فرمائی گئی، جس میں کسی کی خواہش ان حدود سے متجاوز ہو جائے جو معجزات کے ظہور کے لئے سنت اللہ کے مطابق مقرر ہیں۔ اسی لئے حضرت عیسیٰ نے حواریین کے اس مطالبے کے جواب میں ان سے فرمایا کہ تم لوگ اللہ سے ڈرو اگر تم ایماندار ہو۔ یعنی تمہاری ایمانداری کا تقاضا یہی ہے کہ تم اس طرح کے مطالبات سے باز رہو۔
۱۱۵. سو حضرت عیسیٰ کی اس تنبیہ و تحذیر کے باوجود جب حواریوں نے دوبارہ اپنی درخواست پیش کی، تو اللہ تعالیٰ نے ان کی اس درخواست کو پسند نہیں فرمایا بلکہ ارشاد فرمایا کہ مائدہ سماوی کو اتارنے کو تو میں اتار دوں گا۔ لیکن یاد رکھو کہ جو لوگ اس کو دیکھنے کے بعد بھی ایمان نہیں لائیں گے اور وہ کفر ہی میں مبتلا رہیں گے تو ان کو میں سزا بھی ایسی دوں گا جو کسی اور کو نہیں دوں گا۔ معلوم ہوتا ہے کہ اس تنبیہ و تحذیر کے بعد حواری اپنے اس مطالبے سے دست بردار ہو گئے۔ حضرات مفسرین کرام میں سے ایک گروہ کی رائے یہی ہے کہ وہ مائدہ نازل نہیں کیا گیا۔ کہ حواریوں نے اپنی درخواست کو واپس لے لیا۔ جبکہ کچھ دوسرے حضرات کی رائے اس کے برعکس بھی موجود ہے، یعنی یہ کہ وہ اپنے اس مطالبے پر برقرار رہے، اور ان کے اس مطالبے پر وہ مائدہ سماوی ان پر نازل بھی کیا گیا، والعلم عند اللہ سبحانہ و تعالیٰ وعلمہ اتم واحکم وفی کل باب۔
۱۱۶. سو اس سے عیسائیوں کی فضیحت و رسوائی کے ایک اور منظر کو پیش فرمایا گیا ہے کہ اللہ تعالیٰ قیامت کے روز حضرت عیسیٰ سے ارشاد فرمائے گا کہ کیا تم نے لوگوں سے یہ کہا تھا کہ تم لوگ اللہ کو چھوڑ کر مجھے اور میری والدہ کو معبود بنا لو؟ تو اس پر حضرت عیسیٰ نہایت مؤدبانہ انداز میں اور صاف و صریح طور پر عرض کریں گے کہ اللہ تو پاک ہے میں ایسی کوئی بات بھلا کس طرح کہہ سکتا تھا جس کا مجھے کوئی حق نہیں۔ میں نے اگر بالفرض ایسی کوئی بات کہی ہوتی تو وہ آپ کو ضرور معلوم ہوتی۔ کہ آپ میرے دل کی باتوں کو بھی پوری طرح جانتے ہیں، کہ آپ سب غیبوں کو جاننے والے ہیں سو اس طرح عیسائیوں کی رسوائی اور ان کی گمراہی اس روز سب دنیا کے سامنے واضح ہو جائے گی۔ اور ان کے لئے اپنے جرم کے انکار کی کوئی صورت اور گنجائش باقی نہیں رہے گی۔ اور ان کو اس روز جس رسوائی اور ندامت کا سامنا کرنا پڑے گا۔ اس کا اندازہ ہی کون کر سکتا ہے؟ والعیاذ باللہ جل وعلا
۱۱۷. سو حضرت عیسیٰ اس روز اپنے رب کے حضور اپنی صفائی میں مزید عرض کریں گے کہ میں جب تک ان لوگوں کے اندر موجود رہا، ان کی دیکھ بھال اور نگرانی کرتا رہا۔ لیکن جب تو نے اے میرے مالک ! مجھے اٹھا لیا تو اس کے بعد مجھے ان لوگوں کے بارے میں کچھ پتہ نہیں، کہ انہوں نے کیا کیا۔ اور کیا نہیں کیا، اس کے بعد اے میرے مالک! تو ہی ان کا نگران و نگہبان تھا، سو یہ وہی بات ہے جو اوپر تمام انبیاء کرام کے بارے میں بیان ہو چکی ہے کہ جب ان سے اللہ پاک پوچھے گا مَاذَا اُجِبْتُکم تم لوگوں کو اپنی اپنی امتوں کی طرف سے دعوت حق پر کیا جواب ملا؟ تو وہ سب اس کے جواب میں عرض کریں گے لَا عِلْمَ لَنَا کہ ہمیں اس بارے کچھ علم نہیں۔ سو اس طرح کی ان تمام تصریحات سے یہ حقیقت پوری طرح واضح ہو جاتی ہے کہ حضرات انبیاء کرام علیہم الصلوٰۃ والسلام کو اس دنیا سے رخصت ہونے کے بعد اس کے بارے میں کچھ علم و آگہی نہیں ہوتی۔ اور جب انبیاء کرام جیسی قدسی صفت ہستیوں کو بھی اس بارے کچھ علم و آگہی نہیں، جن کا درجہ و مرتبہ تمام مخلوق میں سے سب سے بڑا ہوتا ہے تو پھر اور کسی کو اس بارے کوئی علم کس طرح ہو سکتا ہے؟ سو اس سے اندازہ کیا جا سکتا ہے کہ کس قدر گمراہ اور بہکے اور بھٹکے ہوئے ہیں وہ لوگ جو کہتے ہیں کہ قبروں میں پڑے ہوئے ولی اور بزرگ ہمارے حالات جانتے۔ اور ہمارے کام بناتے بگاڑتے ہیں، اور وہ نفع و نقصان کے مالک و مختار ہیں۔ اور بعض بدعتی اور مشرک ملاں تو یہاں تک کہتے ہیں اور علی الاعلان کہتے ہیں کہ بزرگ کو پتہ ہوتا ہے کہ میری قبر پر چڑیا بیٹھی ہے یا چڑا والعیاذُ باللہ العظیم من ہذہ الخرافات والا باطیل۔
۱۱۸. سو اس ارشاد سے واضح فرما دیا گیا کہ اس موقع پر حضرت عیسیٰ صاف و صریح طور پر اور نہایت عاجزانہ اور مؤدبانہ انداز میں اپنے رب کے حضور عرض کریں گے کہ مالک! اب معاملہ سب کا سب تیرے ہی اختیار میں ہے۔ تو اگر ان بدبختوں کو عذاب دے تو بھی صحیح اور بجا۔ اور اگر ان کی بخشش فرما دے، تو یہ بھی تیرے ہی اختیار میں ہے۔ سو اس طرح حضرت عیسیٰ عیسائیوں کی شفاعت سے اپنی برأت کا صاف اعلان و اظہار فرما دیں گے، تب ان مشرکوں کے سامنے اصل حقیقت پوری طرح واضح ہو جائے گی،
۱۱۹. سو اس موقع پر اور حضرت عیسیٰ کی اس عرض و گزارش کے جواب میں اللہ پاک ارشاد فرمائے گا کہ آج کا دن صدق و صفا کے نفع کا دن ہے۔ آج سچوں اور راست بازوں و صدق شعاروں کو فتح مندیوں اور کامرانیوں سے نوازا جائے گا۔ اور ان بد عہدوں اور خائنوں کے لئے محرومی و نامرادی اور یاس و حسرت کے سوا کچھ نہیں جنہوں نے حق و صدق سے منہ موڑ کر جھوٹی آرزوؤں اور من گھڑت امیدوں کے سہارے اپنی متاع زندگی کو ضائع کر دیا۔ والعیاذُ باللہ، سو آج صدق شعاروں کے لئے ان عظیم الشان جنتوں سے سرفرازی کا مژدہ جانفزاء ہے جن کے نیچے سے طرح طرح کی عظیم الشان نہریں بہہ رہی ہیں جن میں انکو ہمیشہ ہمیشہ کے لئے اپنا نصیب ہو گا۔ جنہوں نے زندگی بھر صدق و اخلاص، اور تقوی و پرہیزگاری، کی روش کو اپنا کر اپنے رب کو راضی کیا، اس کے نتیجے میں اللہ تعالیٰ نے اپنے کرم لا متناہی کی بناء پر ان کو ان عظیم الشان نعمتوں سے نوازا، جو ان کے ظن و حسبان اور ان کی امیدوں آرزوؤں اور توقعات سے ہزاروں لاکھوں درجے بڑھ کر ہیں۔ اور یہی ہے اصل حقیقی اور سب سے بڑی کامیابی اللہ نصیب فرمائے اور محض اپنے فضل و کرم سے نصیب فرمائے۔ آمین ثم آمین


(سورۃ الانعام ۔ سورہ نمبر ۶  ۔ تعداد آیات ۵۶۱)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

ترجمہ

۱۔۔۔     سب تعریفیں اللہ ہی کے لئے ہیں جس نے پیدا فرمایا (ان عظیم الشان) آسمانوں اور (اس حکمت بھری) زمین کو، اور اس نے بنائے اندھیرے اور روشنی، پھر بھی کافر لوگ اپنے رب کے برابر ٹھہراتے ہیں (دوسروں کو)،
۲۔۔۔      وہ (اللہ) وہی تو ہے جس نے پیدا فرمایا تم سب کو مٹی سے ، پھر اس نے مقرر فرما دی ایک مدت (تمہاری موت کی) اور ایک اور مدت بھی اس کے یہاں طے شدہ ہے ، (تو کیا) پھر بھی تم لوگ شک کرتے ہو
۳۔۔۔      اور وہی اللہ (معبود برحق) ہے آسمانوں میں بھی، اور زمین میں بھی، وہ جانتا ہے تمہارے پوشیدہ (احوال) کو بھی، اور کھلے کو بھی، اور اسے خوب معلوم ہے وہ سب کچھ جو تم لوگ کرتے ہو،
۴۔۔۔      اور نہیں آتی ان کے پاس کوئی نشانی ان کے رب کی نشانیوں میں سے مگر یہ لوگ اس سے منہ موڑے ہی رہتے ہیں ،
۵۔۔۔      چنانچہ اب انہوں نے اس حق کو بھی جھٹلا دیا جب کہ وہ ان کے پاس پہنچ گیا، سو عنقریب ہی آ جائے گی ان کے پاس حقیقت ان خبروں کی جن کا یہ لوگ مذاق اڑاتے تھے 
۶۔۔۔      کیا دیکھا نہیں ان لوگوں نے (اور سبق نہیں لیا اس سے ) کہ ہم ان سے پہلے کتنی ہی ایسی قوموں کو ہلاک کر چکے جن کو ہم نے زمین میں وہ اقتدار بخشا تھا جو تمھیں نہیں بخشا ان پر ہم نے اوپر سے موسلا دھار مینہ برسائے ، اور ان کے نیچے سے نہریں جاری کر دیں مگر آخرکار (جب ان لوگوں نے ان نعمتوں کے کفران ہی سے کام لیا تو) ہم نے ان کو ہلاک کر دیا، ان کے گناہوں کی پاداش میں ، اور ان کے بعد (ان کی جگہ) ہم نے پیدا کر دیا دوسری قوموں کو،
۷۔۔۔      اور (ان لوگوں کے عناد اور ہٹ دھرمی کا یہ حال ہے کہ) اگر ہم آپ پر (اے پیغمبر! کاغذ میں لکھی کوئی کتاب بھی اتار دیتے جسے یہ لوگ اپنے ہاتھوں سے چھو کر دیکھ بھی لیتے ، تب بھی ان کافروں نے یقیناً یہی کہنا تھا کہ یہ کچھ نہیں مگر ایک جادو ہے کھلم کھلا
۸۔۔۔     اور کہتے ہیں کہ کیوں نہیں اتارا گیا اس (پیغمبر) پر کوئی فرشتہ، اور اگر ہم (ان فرمائش کے مطابق) کوئی فرشتہ اتار دیتے تو فیصلہ کبھی کا چکا دیا گیا ہوتا، پھر کوئی مہلت نہ ملتی ان (منکر) لوگوں کو،
۹۔۔۔     اور اگر ہم کوئی فرشتہ اتارتے بھی تو یقیناً اس کو کسی انسان کی شکل ہی میں اتارتے ، اور (اس صورت میں ) انکو اس پر بھی یقیناً وہی شبہ ہوتا جس میں یہ اب پڑے ہوئے ہیں ،
۱۰۔۔۔      اور (آپ ان کی باتوں سے دل گیر نہ ہوں اے پیغمبر! کہ) بلاشبہ آپ سے پہلے بھی بہت سے رسولوں کا مذاق اڑایا جا چکا ہے ، آخرکار آ گھیرا مذاق اڑانے والوں کو اسی عذاب نے جس کا وہ مذاق اڑاتے رہے تھے
۱۱۔۔۔     ان سے کہا کہ چلو (پھرو) تم لوگ (عبرتوں بھری) اس زمین میں ، پھر دیکھو کہ کیسا ہوا انجام (حق و صداقت کے ) جھٹلانے والوں کا،
۱۲۔۔۔      (ان سے ) پوچھو کہ کس کا ہے وہ سب کچھ جو کہ آسمانوں اور زمین (کی عظیم الشان کائنات) میں ہے ؟ کہو یہ سب کچھ اللہ ہی کا ہے ، اس نے لازم فرما دیا اپنے اوپر رحمت کو (اپنے کرم بے پایاں سے ) وہ یقیناً جمع کر لائے گا تم سب کو قیامت کے اس دن میں جس میں کوئی شک نہیں (مگر) جن لوگوں نے خود خسارے میں ڈال دیا اپنے آپ کو، وہ پھر بھی ایمان نہیں لائیں گے 
۱۳۔۔۔      اور اسی (وحدہٗ لاشریک) کا ہے وہ سب کچھ جو کہ ساکن ہوتا ہے رات (کے اندھیرے ) میں ، اور (جو متحرک ہوتا ہے ) دن (کے اجالے ) میں اور وہی ہے ہر کسی کی سنتا، سب کچھ جانتا
۱۴۔۔۔      کہو کیا میں اس اللہ کے سوا اور کسی کو اپنا سرپرست (و کارساز) بنا لوں ؟جو کہ پیدا کرنے والا ہے آسمانوں اور زمین (کی اس پوری کائنات) کا؟ اور وہ روزی دیتا ہے روزی لیتا نہیں ؟ کہو مجھے تو قطعی طور پر یہی حکم دیا گیا ہے کہ میں سب سے پہلے اس کا فرمانبردار ہو جاؤں ، نیز یہ کہ تم ہرگز کبھی مشرکوں میں سے نہیں ہونا،
۱۵۔۔۔      کہو کہ میں تو بہر حال ڈرتا ہوں ایک بڑے (ہی ہولناک) دن کے عذاب سے ، اگر میں اپنے رب کی نافرمانی کر لوں ،
۱۶۔۔۔      جو بچا دیا گیا اس عذاب سے اس روز، تو یقیناً رب تعالیٰ کا اس پر بڑا ہی کرم ہو گیا، اور یہی ہے کھلی (اور حقیقی) کامیابی،
۱۷۔۔۔      اور اگر اللہ تمہیں کسی قسم کی کوئی تکلیف پہنچائے تو اس کے سوا کوئی نہیں جو اس کو دور کر سکے اور اگر وہ تمہیں کسی بھلائی سے بہرہ مند کرے تو کوئی اسے روکنے والا نہیں ، کہ وہ ہر چیز پر پوری قدرت رکھتا ہے ،
۱۸۔۔۔      اور وہی (وحدہٗ لاشریک) ہے غالب (اور کنٹرول رکھنے والا) اپنے بندوں پر، اور وہی ہے حکمتوں والا، پورا باخبر،
۱۹۔۔۔      (ان سے ) پوچھو کہ کس کی گواہی سب سے بڑھ کر ہے ، کہو اللہ ہی (سب سے بڑا اور سب سے سچا گواہ ہے ، میرے اور تمہارے درمیان، اور وحی کے ذریعے بھیجا گیا میری طرف یہ قرآن تاکہ اس کے ذریعے میں خبردار کروں تم لوگوں کو بھی اور ہر اس شخص کو بھی جس کو یہ پہنچے ، کیا (اس کے بعد بھی) تم لوگ واقعی یہ شہادت دے سکتے ہو کہ اللہ کے ساتھ کچھ اور معبود بھی ہیں ، کہو میں تو بہر حال یہ گواہی نہیں دے سکتا، کہو کہ بے شک معبود تو بس وہی ایک (اللہ) ہے ، اور میں قطعی بیزار ہوں ان سے جنہیں تم لوگ شریک ٹھہراتے ہو
۲۰۔۔۔      جن لوگوں کو ہم نے کتاب دی وہ ایسا پہچانتے ہیں اس پیغمبر) کو، جیسا کہ وہ پہچانتے ہیں اپنے بیٹوں کو، مگر جن لوگوں نے خسارے میں ڈال رکھا ہے اپنے آپ کو، وہ پھر بھی ایمان نہیں لاتے
۲۱۔۔۔      اور اس سے بڑھ کر ظالم اور کون ہو سکتا ہے جو جھوٹا بہتان باندھے اللہ پر، یا جھٹلائے اس کی آیتوں کو، بے شک کبھی فلاح نہیں پا سکتے ایسے ظالم
۲۲۔۔۔      اور جس دن اکٹھا کر لائیں گے ہم ان سب کو، پھر مشرکوں سے ہم (ان تذلیل و توبیخ کے لئے ) کہیں گے کہ کہاں ہیں تمہارے ٹھہرائے ہوئے شریک جن کا تمہیں بڑا دعویٰ (او گھمنڈ) تھا؟
۲۳۔۔۔      پھر ان کا کوئی (عذر اور) بہانہ نہ ہو گا سوائے اس کے کہ وہ کہیں گے کہ ہمیں قسم ہے اللہ کی، جو کہ رب ہے ہمارا کہ ہم مشرک نہیں تھے 
۲۴۔۔۔     دیکو تو سہی کہ (اس وقت) وہ کیسا صاف جھوٹ بولیں گے خود اپنے خلاف؟ اور گم ہو جائیں گے ان کے وہ سب معبود جن کو وہ جھوٹ موٹ گھڑا کرتے تھے
۲۵۔۔۔      اور ان میں سے کچھ ایسے بھی ہیں جو آپ کی طرف کان لگاتے ہیں ، مگر (ان کی بدنیتی اور ان کے خبث باطن کے سبب) ہم نے پردے ڈال دیئے ان کے دلوں پر، اس سے کہ وہ اسے سمجھ سکیں ، اور ڈاٹ لگا دیئے انکے کانوں پر، (اس سے کہ یہ اسے سن سکیں صحیح طور پر) اور (ان لوگوں کی ہٹ دھرمی کا حال یہ ہے کہ) اگر یہ ہر نشانی بھی دیکھ لیں تو بھی اس پر ایمان نہیں لائیں گے ، یہاں تک کہ جب وہ آپ کے پاس آتے ہیں تو آپ سے جھگڑتے ہیں ، اور کافر لوگ کہتے ہیں کہ نہیں ہے ، یہ (قرآن) مگر (قصے ) کہانیاں پہلے لوگوں کی
۲۶۔۔۔      اور یہ (لوگ اوروں کو بھی) روکتے ہیں اس (پیغام حق) سے ، اور خود بھی اس سے (رکتے اور) بھاگتے ہیں اور اس طرح یہ ہلاک نہیں کرتے مگر اپنے ہی آپ کو مگر یہ سمجھتے نہیں 
۲۷۔۔۔     اور اگر تم دیکھ سکو حالت اس وقت کی جب کہ کھڑا کیا گیا ہو گا ان لوگوں کو دوزخ کے کنارے پر اور یہ (مارے حیرت و حسرت کے اس طرح) کہہ رہے ہوں گے کہ اے کاش ہمیں کسی طرح واپس بھیج دیا جائے (دنیا میں ) تو ہم کبھی نہ جھٹلائیں گے اپنے رب کی آیتوں کو اور ہم ہو جائیں گے ایمانداروں میں سے 
۲۸۔۔۔     (مگر یہ کوئی اطاعت کی نیت سے نہیں ) بلکہ (اس لئے کہیں گے کہ) ظاہر ہو جائے گا ان کے سامنے وہ کچھ جسے یہ اس سے پہلے (زندگی بھر) چھپاتے رہے تھے ، اور اگر (بالفرض) ان کو واپس بھیج بھی دیا جائے تو بھی انہوں نے یقیناً پھر وہی کچھ کرنا ہے جس سے ان کو منع کیا گیا تھا اور یہ پرلے درجے کے جھوٹے ہیں ،
۲۹۔۔۔     اور کہتے ہیں کہ ہماری زندگی تو بس یہی دنیا کی زندگی ہے اور بس ہم نے دوبارہ نہیں اٹھنا
۳۰۔۔۔      اور اگر تم دیکھ سکو (حال اس وقت کا) جب کہ ان لوگوں کو کھڑا کر دیا گیا ہو گا ان کے رب کے حضور (تو تم بڑا ہی عجیب اور عبرتناک منظر دیکھو) وہ ان سے پوچھے گا کیا یہ حق نہیں ہے ؟ تو یہ کہیں گے ہاں کیوں نہیں ، قسم ہے ہمارے رب کی تب وہ فرمائے گا کہ اچھا تو اب چکھو تم لوگ مزہ اس عذاب کا اپنے اس کفر (و انکار) کے بدلے میں جو تم زندگی بھر) کرتے رہے تھے 
۳۱۔۔۔      قطعی طور پر خسارے میں ہیں وہ لوگ جنہوں نے جھٹلایا اللہ کی ملاقات (اور پیشی) کو یہاں تک کہ جب ان پر اچانک آ پہنچے گی (قیامت کی) وہ گھڑی، تو (اس وقت ایسے لوگ بصد حسرت) کہیں گے کہ ہائے افسوس ہماری اس کوتاہی (اور کم بختی) پر جو ہم نے اس کے بارے میں (زندگی بھر) روا رکھی اور یہ اٹھائے ہوں گے اپنے (گناہوں کے ) بوجھ اپنی پیٹھوں پر، آگاہ رہو کہ بڑا ہی برا ہے وہ بوجھ جس کو یہ لوگ اٹھائے ہوں گے اپنے (گناہوں کے ) بوجھ اپنی پیٹھوں پر
۳۲۔۔۔      اور کچھ نہیں دنیا کی یہ زندگی مگر اک کھیل اور تماشہ، اور آخرت کا گھر تو یقیناً اس سے کہیں بہتر ان لوگوں کیلئے جو (ڈرتے اور) بچتے ہیں (اپنے رب کی نافرمانی و ناراضگی سے ) تو کیا تم لوگ (پھر بھی) نہیں سمجھتے ؟
۳۳۔۔۔     بلاشبہ ہم خوب جانتے ہیں کہ آپ کے لئے (اے پیغمبر) غم کا باعث بن رہی ہیں ان لوگوں کی وہ باتیں جو یہ لوگ بناتے ہیں مگر (آپ پرواہ نہ کریں کہ) یہ لوگ آپ کو نہیں جھٹلاتے بلکہ یہ ظالم دراصل اللہ کی آیتوں کا انکار کر رہے ہیں 
۳۴۔۔۔      اور بلاشبہ آپ سے پہلے بھی جھٹلایا جا چکا ہے بہت سے رسولوں کو، مگر انہوں نے صبر (برداشت) ہی سے کام لیا اس تکذیب اور ایذا رسانی پر جس سے ان کو پالا پڑا، یہاں تک کہ آ پہنچی ان کو ہماری مدد اور کوئی نہیں بدل سکتا اللہ کی باتوں کو، اور بلاشبہ پہنچ گئے آپ کے پاس کچھ حالات پہلے گزرے ہوئے رسولوں کے
۳۵۔۔۔     اور اگر گراں گزرے آپ پر ان لوگوں کا (حق سے ) منہ موڑنا (جس سے آپ ان کے فرمائشی معجزات ہی چاہنے لگیں ) تو اگر آپ سے ہو سکے تو ڈھونڈ لو کوئی سرنگ زمین میں (اترنے کو) یا کوئی سیڑھی آسمان میں (چڑھنے کو) پھر لا سکو ان لوگوں کے پاس کوئی نشانی (تو بے شک لے آؤ) اور اگر اللہ کو (خواہ مخواہ ان لوگوں کو ایمان پر لانا ہی) منظور ہوتا تو وہ یقیناً ان سب کو یونہی ہدایت پر جمع کر دیتا، پس تم مت بنو نادانوں میں سے
۳۶۔۔۔     (ہدایت تو) وہی لوگ قبول کرتے ہیں جو سنتے ہیں ، رہے مردے تو انھیں بس اللہ ہی زندہ کر کے اٹھائے گا، پھر وہ سب اسی کی طرف لوٹائے جائیں گے
۳۷۔۔۔      اور کہتے ہیں کہ کیوں نہیں اتاری گئی اس (پیغمبر) پر کوئی نشانی اس کے رب کی طرح سے (ہماری فرمائش کے مطابق،) کہو کہ بے شک اللہ قادر ہے اس پر کہ اتار دے ایسی کوئی نشانی لیکن ان میں سے اکثر جانتے نہیں 
۳۸۔۔۔     اور نہیں ہے کوئی جانور جو چلتا ہو اس زمین میں ، اور نہ کوئی پرندہ جو اڑتا ہو اپنے پروں کے ساتھ (ان فضاؤں میں ) مگر یہ سب مختلف جماعتیں ہیں تم ہی جیسی ہم نے کوئی کسر نہیں چھوری نوشتۂ تقدیر میں ، پھر ان سب کو بہر حال اپنے رب ہی کے حضور آنا ہے اکٹھا ہو کر،
۳۹۔۔۔      اور جنہوں ں ے جھٹلایا ہماری آیتوں کو وہ بہرے اور گوں گے ہیں ، طرح طرح کی تاریکیوں میں (ڈوبے پڑے ) ہیں ، اللہ جسے چاہے گمراہ کر دے اور جسے چاہے ڈال دے سیدھے راستے پر،
۴۰۔۔۔      (ان سے ) کہو کہ بھلا یہ تو بتاؤ کہ اگر آ جائے تم لوگوں پر اللہ کا عذاب، یا آ پہنچے تم کو (قیامت کی) وہ گھڑی، تو کیا اس وقت تم لوگ اللہ کے سوا کسی اور کو پکارو گے اگر تم سچے ہو؟
۴۱۔۔۔     (نہیں ) بلکہ ایسے موقع پر تو تم اللہ ہی کو پکارتے ہو، پھر وہ دور فرما دیتا ہے تم سے وہ عذاب جس کے لئے تم اس کو پکارتے ہو اگر وہ چاہے ، اور (اس موقع پر) تم بھول جاتے ہو، ان سب کو جن کو تم لوگ اس کا شریک ٹھہراتے ہو،
۴۲۔۔۔      اور بلاشبہ ہم نے آپ سے پہلے بھی بہت سی امتوں کی طرف اپنے رسول بھیجے ، پھر (ان کے نہ ماننے پر) ہم نے ان کو پکڑا تنگی اور تکلیف میں ، تاکہ وہ لوگ عاجزی کرتے ہوئے جھک جائیں (اپنے رب کے حضور)
۴۳۔۔۔      پھر ایسے کیوں نہ ہوا کہ وہ جھک جاتے (اپنے رب کے حضور، اور عاجزی کرتے ) جب کہ آ پہنچا تھا ان کے پاس ہمارا عذاب مگر سخت ہو گئے ان کے دل، اور خوشنما بنا دیئے شیطان نے ان کے لئے ان کے وہی کام جو وہ کرتے آ رہے تھے
۴۴۔۔۔      پھر جب بھلا (کر پس پشت ڈال) دیا انہوں نے اس نصیحت کو جو ان کو کی گئی تھی، تو ہم نے ان پر کھول دیئے دروازے ہر چیز کے ، یہاں تک کہ جب وہ خوب مگن ہو گئے ، ان چیزوں میں جو ان کو دی گئی تھیں ، تو ہم نے اچانک ان کو ایسا پکڑا کہ کٹ کر رہ گئیں ان کی سب امیدیں ،
۴۵۔۔۔      سو جڑ کاٹ کر رکھ دی گئی ان لوگوں کی جو اڑے ہوئے تھے اپنے ظلم (و عدوان) پر، اور سب تعریفیں اللہ ہی کیلئے ہیں جو پروردگار ہے سب جہانوں کا
۴۶۔۔۔      (ان سے ) کہا کہ کیا تم لوگوں نے کبھی یہ بھی سوچا کہ اگر اللہ چھین لے تم سے تمہاری قوت شنوائی اور (اچک لے تم سے ) تمہاری آنکھیں اور مہر لگا دے تمہارے دلوں پر، تو پھر اللہ کے سوا اور کون سا ایسا معبود ہو سکتا ہے ، جو تمہیں یہ سب کچھ واپس دلا دے ، دیکھو تو کس طرح انداز بدل بدل کر ہم بیان کرتے ہیں اپنی آیتوں کو، مگر یہ لوگ پھر بھی نہ موڑے ہوئے ہیں (حق اور حقیقت سے
۴۷۔۔۔     کہو کیا تم نے کبھی یہ بھی دیکھا کہ اگر آ جائے تم پر اللہ کا عذاب اچانک، یا اعلانیہ طور پر، تو کیا اور کوئی ہلاک ہو گا سوائے ظالم لوگوں کے
۴۸۔۔۔      اور ہم پیغمبروں کو صرف اسی لئے بھیجتے ہیں کہ وہ خوشخبری دیں اور خبردار کریں ، پھر جو کوئی ایمان لے آئے اور وہ اپنی اصلاح کر لے تو ایسے لوگوں پر (آخرت میں ) نہ کوئی خوف ہو گا اور نہ ہی وہ غمگین ہوں گے 
۴۹۔۔۔     اور جنہوں نے جھٹلایا ہماری آیتوں کو ان کو پہنچ کر رہے گا وہ عذاب ان کی ان نافرمانیوں کی پاداش میں جو کہ وہ کرتے رہے تھے 
۵۰۔۔۔     (ان سے ) کہو کہ میں تم سے یہ نہیں کہتا کہ میرے پاس اللہ کے خزانے ہیں ، اور نہ ہی میں غیب جانتا ہوں ، اور نہ ہی میں تم سے یہ کہتا ہوں کہ میں کوئی فرشتہ ہوں ، میں تو صرف پیروی کرتا ہوں اس وحی کی جو میری طرف بھیجی جاتی ہے ، (ان سے ) کہو کیا برابر ہو سکتے ہیں اندھا اور آنکھوں والا؟ تو کیا تم لوگ (اتنا بھی) نہیں سوچتے 
۵۱۔۔۔      اور خبردار کرتے رہو اس (کتاب حق) کے ذریعے ان لوگوں کو جو ڈرتے ہیں اس بات سے کہ ان کو اکٹھا کر کے لایا جائے گا ان کے رب کے حضور اس حال میں کہ اس کے سوا ان کا نہ کوئی حمایتی ہو گا نہ سفارشی، تاکہ یہ بچ جائیں 
۵۲۔۔۔      اور دور نہیں کرنا اپنی مجلس سے ان (بندگان صدق و صفا) کو جو صبح و شام پکارتے ہیں اپنے رب کو اس کی رضا چاہتے ہوئے ، آپ کے ذمے ان کا کوئی حساب نہیں ، اور نہ ہی آپ کا کوئی حساب ان کے ذمے پھر آپ ان کو دور کر کے ظالموں میں سے ہو جائیں گے ،
۵۳۔۔۔      اور ہم نے اسی طرح (کچھ کو امیر اور کچھ کو غریب بنا کر) ان میں سے بعض کو بعض کے لئے آزمائش کا سامان بنا دیا ہے ، تاکہ وہ (یعنی کافر و نافرمان مالدار، غریب و نادار اہل ایمان نیکوکاروں کے لئے ) یوں کہیں کہ کیا یہی ہیں وہ لوگ جن پر اللہ نے فضل کرنا تھا ہمارے درمیان میں سے ؟ کیا اللہ اچھی طرح نہیں جانتا شکر گزاروں کو؟
۵۴۔۔۔      اور جب آئیں آپ کے پاس (اے پیغمبر) وہ لوگ جو ایمان رکھتے ہیں ہماری آیتوں پر، تو (ان کی دلجوئی اور طیب خاطر کیلئے ) آپ ان سے یوں کہیں کہ سلام ہو تم پر، لکھ دیا تمہارے رب نے (اپنے کرم بے پایا سے ) اپنے اوپر رحمت فرمانا، کہ تم میں سے جس نے ارتکاب کر لیا کسی برائی کا جہالت کی بنا پر پھر اس کے بعد اس نے توبہ کر لی اور اصلاح کر لی، تو بلاشبہ وہ (رب کریم) بڑا ہی بخشنے والا، نہایت ہی مہربان ہے ،
۵۵۔۔۔     اور اسی طرح تفصیل سے بیان کرتے ہیں ہم اپنی آیتوں کو (تاکہ حق کھل کر سامنے آ جائے ) اور تاکہ واضح ہو جائے راستہ مجرم لوگوں کا
۵۶۔۔۔      کہو مجھے تو بہر حال اس سے روکا گیا ہے کہ میں ان کی بندگی کروں جنہیں تم لوگ (پوجتے ) پکارتے ہو اللہ کے سوا، کہو کہ میں کبھی پیروی نہیں کر سکتا تمہاری خواہشات کی بلاشبہ اس صورت میں میں بھٹک جاؤں گا اور راہ راست پر چلنے والوں میں سے نہ رہوں گا
۵۷۔۔۔      کہو کہ میں تو بہر حال ایک روشن دلیل پر قائم ہوں اپنے رب کی طرف سے اور تم لوگوں نے اس کو جھٹلا دیا ہے میرے اختیار میں نہیں ہے ، وہ چیز جس کی تم لوگ جلدی مچا رہے ہو، حکم تو بس اللہ ہی کا ہے ، وہی بیان کرتا ہے حق کو اور وہی ہے سب سے اچھا فیصلہ کرنے والا
۵۸۔۔۔      (ان سے ) کہو کہ اگر میرے اختیار میں ہوتا وہ کچھ جس کی تم لوگ جلدی مچا رہے ہو تو کبھی کا چکا دیا ہوتا اس معاملے کو میرے اور تمہارے درمیان، اور اللہ خوب جانتا ہے ظالموں کو،
۵۹۔۔۔      اور اسی کے پاس ہیں کنجیاں غیب کی، نہیں اس کے سوا کوئی نہیں جانتا، اور وہ جانتا ہے وہ سب کچھ جو کہ خشکی اور تری میں ہے اور نہیں کرتا کوئی پتہ مگر وہ اس کو جانتا ہے اور نہ ہی پڑتا ہے کوئی دانہ زمین (کی تاریکیوں ) میں ، اور نہ کوئی تر اور خشک چیز ہے مگر یہ سب کچھ (مسطور و مندرج ہے ایک روشن کتاب میں ،
۶۰۔۔۔      اور وہ (مالک) وہی تو ہے ، جو تمہاری روحیں قبض کر لیتا ہے رات کو، اور وہ جانتا ہے وہ سب کچھ جو کہ تم لوگ کرتے ہو دن میں ، پھر وہ (اپنے کرم سے زندہ) اٹھاتا ہے تمہیں دن میں تاکہ پوری ہو جائے مقررہ مدت تمہاری زندگی کی) آخر کار تم سب کو بہر حال اسی طرف لوٹ کر جانا ہے ، پھر وہ تمہیں بتا دے گا وہ سب کچھ جو تم لوگ کرتے رہے تھے (اپنی زندگی میں )
۶۱۔۔۔      اور وہ قاہر (و غالب) ہے اپنے بندوں پر، اور وہ بھیجتا ہے تم پر نگرانی کرنے والے (فرشتے ) یہاں تک کہ جب آ پہنچا ہے تم میں سے کسی کی موت کا وقت، تو قبض کر لیتے ہیں ہمارے فرشتے اس (کی جان) کو، اور وہ اس میں کوئی کوتاہی نہیں کرتے ،
۶۲۔۔۔      پھر لوٹا دیا جاتا ہے اس سب کو اللہ کی طرف جو کہ مالک حقیقی ہے ان سب کا، آگاہ رہو کہ حکم اللہ ہی کا ہے اور وہ بہت ہی جلد حساب چکانے والا ہے ،
۶۳۔۔۔     (اور ان سے ذرا یہ تو) پوچھو کہ کون ہے وہ جو تمہیں نجات دیتا ہے خشکی اور تری کی تاریکیوں میں تم پکارتے ہو اس کو گڑگڑاتے ہوئے اور چپکے چپکے ، کہ اگر وہ ہمیں بچا لے اس (مصیبت و بلا) سے ، تو ہم ضرور اس کے شکر گزار بن کر رہیں گے
۶۴۔۔۔      کہو وہ اللہ ہی ہے جو تمہیں بچا نکالتا ہے اس مصیبت سے بھی، اور (اس کے علاوہ دوسری) ہر سختی سے بھی، پھر بھی تم لوگ شرک کرتے ہو؟
۶۵۔۔۔      کہو کہ وہ اس پر بھی قادر ہے کہ بھیج دے تم پر کوئی ہولناک عذاب تمہارے اوپر سے ، یا تمہارے قدموں کے نیچے سے ، یا وہ ٹکرا دے تم لوگوں کو آپس میں مختلف گروہ بنا کر، اور چکھا دے تم کو آپس میں ایک دوسرے کی لڑائی کا مزہ، ذرا دیکھو تو کہ ہم کسی طرح پھیر پھیر کر (اور طرح طرح سے ) بیان کرتے ہیں اپنی آیتوں کو، تاکہ یہ لوگ سمجھ سکیں ،
۶۶۔۔۔      مگر (اس سب کے باوجود) جھٹلا دیا تمہاری قوم نے اس (پیغام صدق و صفا) کو حالانکہ یہ سراسر حق ہے ، (ان سے ) کہو کہ میں تمہارا کوئی ذمہ دار نہیں ہوں 
۶۷۔۔۔      ہر چیز کا ایک وقت مقرر ہے اور عنقریب تم لوگ خود ہی جان لو گے ،
۶۸۔۔۔      اور جب تم دیکھو (اے مخاطب) ان لوگوں کو جو نکتہ چینیاں کرتے ہیں ہماری آیتوں میں ، تو ان سے الگ ہو جاؤ یہاں تک کہ وہ (اس گفتگو کو چھوڑ کر) لگ جائیں کسی اور بات میں ، اور اگر کبھی بھلاوے میں ڈال دے تم کو (تمہارا ازلی دشمن) شیطان تو یاد آ جانے کے بعد تم مت بیٹھو ایسے ظالم لوگوں کے ساتھ
۶۹۔۔۔      اور پرہیزگاروں پر ان لوگوں کے حساب میں سے کسی چیز کی کوئی ذمہ داری نہیں ، البتہ (بقدر استطاعت) نصیحت کرنا ان کا فرض ہے ، شاید کہ وہ لوگ باز آ جائیں ،
۷۰۔۔۔      اور چھوڑ دو ان لوگوں کو جنہوں نے ٹھہرا رکھا ہے اپنے دین کو کھیل تماشے کا سامان، اور دھوکے میں ڈال رکھا ہے ان کو دنیا کی زندگی (کی چکا چوند) نے اور نصیحت (و یاددہانی) کرتے رہو اس (قرآن) کے ذریعے کہ کہیں کوئی پکڑا جائے اپنے کئے کی پاداش میں ، اس طور پر کہ اس کے لئے اللہ کے سوا نہ کوئی حمایتی ہو نہ سفارشی، اور اگر وہ اپنے بدلے میں (دنیا بھر کا) ہر معاوضہ بھی دے تو بھی وہ اس سے نہ لیا جائے ، یہی ہیں وہ لوگ جو پکڑے گئے اپنے کئے (کرائے ) کی پاداش میں ، ان کے پینے کے لئے کھولتا پانی ہو گا، اور ان کے لئے ایک بڑا ہی دردناک عذاب ہو گا اس کفر کی پاداش میں جو کہ یہ بات کرتے رہے تھے ،
۷۱۔۔۔     (ان سے ) کہو کہ کیا ہم اللہ کے سوا ایسوں کو پکاریں جو نہ ہمیں کچھ نفع دے سکیں ، نہ نقصان پہنچا سکیں ، اور کیا ہم الٹے پاؤں پھر جائیں اس کے بعد کہ اللہ نے نواز دیا ہمیں ہدایت کی دولت سے ، اس شخص کی طرح جس کو بے راہ کر دیا ہو شیطانوں نے صحرا میں حیران (و سرگرداں ) کر کے ، جب کہ اس کے ساتھی اس کو پکار رہے ہوں سیدھی راہ کی طرف، کہ چلے آؤ تم ہمارے پاس، کہو کہ بے شک اللہ کی (بتلائی ہوئی) راہ ہی سیدھی راہ ہے ، اور ہمیں اسی کا حکم ملا ہے کہ ہم گردن ڈال دیں ، پروردگار عالم کے حضور
۷۲۔۔۔      اور یہ کہ تم قائم کرو نماز اور ڈرتے رہو اسی (وحدہٗ لاشریک) سے ، اور وہ وہی ہے جس کے حضور تم سب کو بہر حال حاضر ہونا ہے اکٹھے ہو کر،
۷۳۔۔۔      اور وہ وہی ہے جس نے پیدا فرمایا آسمانوں اور زمین کو حق کے ساتھ، اور جس دن وہ فرمائے گا (ہر فنا شدہ چیز سے ) کہ ہو جا تو وہ ہو جائے گی اس کی بات بہر حال سچی ہے ، اور اسی کی باشاہی ہو گی (حقیقت میں بھی اور ظاہر میں بھی اس روز) جس روز کہ پھونک ماردی جائے گی صور میں ، وہی ہے جاننے والا چھپی کو بھی، اور ظاہر کو بھی، اور وہی ہے نہایت حکمت والا، پورا باخبر،
۷۴۔۔۔      اور (وہ بھی یاد کرو کہ) جب ابراہیم نے کہا اپنے باپ آزر سے ، کہ کیا آپ نے (من گھڑت) بتوں کو معبود قرار دے رکھا ہے ، بے شک میں دیکھ رہا ہوں آپ کو بھی اور آپ کی قوم کو بھی (ڈوبا ہوا) کھلی گمراہی میں ،
۷۵۔۔۔      اور اسی طرح دکھاتے رہے ہم ابراہیم کو بادشاہی آسمانوں اور زمین کی (حقیقت کے عین مطابق، تاکہ وہ اس سے حق پر استدلال کر سکیں ) اور تاکہ وہ ہو جائے کامل یقین والوں میں سے
۷۶۔۔۔      پھر جب چھا گئی اس پر رات کی تاریکی تو ابراہیم نے ایک ستارے کو دیکھ کر کہا کہ یہ میرا رب ہے ، مگر جب وہ ڈوب گیا تو آپ نے فرمایا کہ میں محبت نہیں کر سکتا ڈوب جانے والوں سے 
۷۷۔۔۔      پھر جب انہوں نے دیکھا چاند کو چمکتا ہوا تو کہا کہ یہ میرا رب ہے ، مگر جب وہ بھی ڈوب گیا تو فرمایا کہ اگر میرے رب نے مجھے ہدایت (کی دولت) سے نہ نوازا ہوتا، تو یقیناً میں شامل ہو گیا ہوتا گمراہ لوگوں میں ،
۷۸۔۔۔      پھر جب دیکھا اس نے سورج کو چمکتا ہوا (نہایت آبو تاب سے ) تو کہا یہ ہے میرا رب، کہ یہ سب سے بڑا ہے ، مگر جب وہ بھی ڈوب گیا، تو آپ پکار اٹھے کہ اے میری قوم! میں قطعی طور پر بری (اور بیزار) ہوں ان سب سے جن کو تم لوگ شریک ٹھہراتے ہو،
۷۹۔۔۔      بے شک میں نے موڑ دیا اپنا رخ اس (معبود حقیقی) کی طرف جس نے پیدا فرمایا آسمانوں اور زمین (کی اس حکمتوں بھری کائنات) کو، یکسو ہو کر اور میرا کوئی لگاؤ نہیں مشرکوں سے ،
۸۰۔۔۔      اور جھگڑے نے لگی ان سے ان کی قسم تو آپ نے فرمایا کیا تم لوگ مجھ سے جھگڑے (اور حجت بازی کرتے ) ہو اللہ کے بارے میں ؟ جب کہ اس نے مجھے نواز دیا نور ہدایت سے ، اور میں نہیں ڈرتا ان چیزوں سے جن کو تم لوگوں نے خدا کا شریک ٹھہراتے ہو اس (وحدہٗ لاشریک) کا مگر یہ کہ میرا رب ہی کوئی بات چاہے ، میرے رب کا علم ہر چیز پر (پوری طرح) حاوی ہے تو کیا تم لوگ ہوش میں نہیں آتے ؟
۸۱۔۔۔     اور (آخر) میں ان چیزوں سے کیوں ڈروں جن کو تم لوگوں نے خدا کا شریک ٹھہرا رکھا ہے ، جب کہ تم اس بات سے نہیں ڈرتے کہ تم اللہ کا شریک ٹھہراتے ہو ایسی چیزوں کو جن کے لئے اللہ نے تم پر کوئی سند نہیں اتاری؟ تو (تم ہی بتاؤ کہ ایمان و کفر کے ) ان دونوں گروہوں میں سے کون زیادہ حق دار ہے امن کا اگر تم جانتے ہو؟
۸۲۔۔۔      جو لوگ ایمان لائے اور انہوں نے آلودہ نہیں کیا اپنے ایمان کو ظلم کے ساتھ، انہی کے لیے ہے امن، اور وہی ہیں سیدھی راہ پر
۸۳۔۔۔     اور یہ تھی ہماری وہ حجت جو ہم نے ابراہیم کو عطا کی تھی ان کی قوم کے مقابلے میں ہم جس کے چاہیں درجے بلند کر دیتے ہیں ، بلاشبہ تمہارا رب بڑا ہی حکمت والا، سب کچھ جانتا ہے ،
۸۴۔۔۔      اور ہم ہی نے عطا کیا تھا ابراہیم کو اسحاق (جیسا بیٹا) اور یعقوب (جیسا پوتا) ان میں سے ہر ایک کو ہم نے سرفراز کیا تھا ہدایت سے اور نوح کو بھی ہم نے اس سے پہلے ہدایت بخشی تھی، اور ان (یعنی ابراہیم) کی اولاد میں سے داؤد، سلیمٰن، ایوب یوسف اور موسیٰ و ہارون کو بھی اور ہم اسی طرح بدلہ دیتے ہیں نیکوکاروں کو
۸۵۔۔۔      اور زکریا، یحییٰ، عیسیٰ اور ا لیاس کو بھی (ہم نے ہدایت و نبوت کے نور سے سرفراز کیا تھا) یہ سب (ہمارے قریب خاص کے ) سزاواروں میں سے تھے ،
۸۶۔۔۔      اور اسماعیل، یسع و یونس اور لوط کو بھی اور ان سب کو ہم نے (اپنے اپنے دور میں ) فضیلت بخشی تھی سب جہانوں پر،
۸۷۔۔۔      اور ان کے باپ دادوں ، ان کی اولادوں ، اور ان کے بھائیوں میں سے بھی بعض کو، (ہم نے اس دولت سے نوازا تھا) ان سب (مذکورین) کو ہم نے چنا اور ان کو سیدھی راہ کی ہدایت بخشی،
۸۸۔۔۔     یہ (جس کا ذکر ہوا) اللہ کی ہدایت ہے جس کے ذریعے وہ راہنمائی فرماتا ہے جس کی چاہتا ہے اپنے بندوں میں سے اور اگر (بالفرض) یہ حضرات بھی شرک کرتے تو یقیناً اکارت چلے جاتے ان کے وہ سب عمل جو یہ کرتے رہے تھے
۸۹۔۔۔      یہ ہیں وہ لوگ جن کو ہم نے کتاب دی تھی، اور جن کو ہم نے نوازا تھا حکم اور نبوت سے بھری پس اگر (اس سب بیان اور توضیح کے باوجود) یہ لوگ (اہل مکہ) آپ کی نبوت کا انکار ہی کرتے ہیں ، تو (آپ اس کی کوئی پرواہ نہ کریں کہ) ہم نے اس کے لئے ایسے لوگ مقرر کر دیئے ہیں جو اس کے منکر نہیں ،
۹۰۔۔۔      ان حضرات کو (جن کا ذکر ہوا) اللہ نے (براہ راست) اپنی ہدایت سے نوازا تھا پس تم انہی کی ہدایت کی، پیروی کرو، (ان سے ) کہو کہ میں (تبلیغ حق کے ) اس کام پر تم سے کوئی اجر نہیں مانگتا یہ تو محض ایک عظیم الشان نصیحت ہے سب جہانوں کے لئے
۹۱۔۔۔      اور قدر نہیں کی ان لوگوں نے اللہ (پاک) کی، جیسا کہ اس کی قدر کرنے کا حق تھا، جب کہ انہوں نے کہا کہ اللہ نے کسی بھی انسان پر کچھ بھی نہیں اتارا پوچھو کہ کس نے اتاری وہ کتاب جس کو موسیٰ سے لے آئے تھے ؟، ایک عظیم الشان روشنی اور سراسر ہدایت کے طور پر (اپنے زمانے کے ) سب لوگوں کیلئے ، جس کو تم لوگوں نے اب ورقے ورقے کر رکھا ہے ، کچھ کو تم ظاہر کرتے ہو، اور بہت کچھ تم چھپا جاتے ہو، حالانکہ (اس کے ذریعے ) تمہیں وہ کچھ سکھایا گیا جو نہ تم جانتے تھے نہ تمہارے باپ دادا، کہو اللہ ہی ہے (اتارنے والا پھر انھیں چھوڑ دو، کہ یہ اپنی بیہودگی میں پڑے کھیلتے رہیں ،
۹۲۔۔۔      اور (اسی طرح) یہ ایک عظیم الشان برکتوں بھری کتاب ہے ، جسے ہم نے (اب) اتارا ہے ، جو تصدیق کرنے والی ہے ان کتابوں کی جو کہ اس سے پہلے آ چکی ہیں (تاکہ دنیا اس کی برکتوں سے مالا مال ہو) اور تاکہ آپ (اس کے ذریعے ) خبر دار کریں بستیوں کے مرکز (مکہ مکرمہ کے باشندوں ) کو، اور ان سب کو جو اس کے گرد ہیں اور جو لوگ آخرت پر ایمان رکھتے ہیں وہ اس پر ایمان لاتے ہیں ، اور وہ اپنی نمازوں کی پابندی کرتے ہیں
۹۳۔۔۔      اور اس شخص سے بڑھ کر ظالم اور کون ہو سکتا ہے جو اللہ پر جھوٹا، بہتان گھڑے یا کہے کہ مجھ پر وحی نازل کی گئی ہے ، حالانکہ اس پر کسی بھی چیز کی وحی نہیں کی گئی اور جو کہے کہ میں بھی ویسی ہی چیز اتار سکتا ہوں ، جیسی کہ اللہ نے اتاری ہے اور اگر تم دیکھ سکو (حال اس وقت کا) جب کہ ظالم لوگ (گرفتار) ہوں کہ موت کی سختیوں میں اور فرشتے ہاتھ بڑھائے (ان سے کہہ رہے ہوں گے کہ) نکالو تم اپنی جانوں کو آج تمہیں عذاب دیا جائے گا ذلت کا تمہاری ان ناحق باتوں کی پاداش میں جو تم لوگ بنایا کرتے تھے اللہ (کی ذات اقدس و اعلیٰ) کے بارے میں ، اور اس بناء پر کہ تم لوگ منہ موڑا کرتے تھے اس کی آیتوں (پر ایمان لانے ) سے اپنی بڑائی کے گھمنڈ میں ،
۹۴۔۔۔      اور البتہ تحقیق آ گئے تم لوگ ہمارے پاس اکیلے ، اکیلے ، جیسا کہ ہم نے پیدا کیا تھا تم کو پہلی مرتبہ اور وہ سب کچھ تم نے اپنے پیچھے چھوڑ دیا جو ہم نے تمہیں دیا تھا (اور جس پر تم پھولے نہ سماتے تھے ) اور (کیا بات ہے کہ آج) ہم تمہارے ساتھ تمہارے ان سفارشیوں کو نہیں دیکھ رہے ، جن کے بارے میں تم سمجھتے تھے کہ وہ تمہارے (امور میں ) شریک ہیں ، آج بالکل کٹ کر رہ گئے وہ سب روابط جو تمہارے درمیان تھے ، اور گم ہو گیا تم سے وہ سب کچھ جس کا تمہیں بڑا دعویٰ (اور گھمنڈ) تھا،
۹۵۔۔۔      بے شک اللہ ہی ہے پھاڑ نکالنے والا دانے اور گٹھلی کو، وہی نکالتا ہے ، زندہ کو مردہ سے اور اسی کا کام ہے مردہ کو نکالنا زندہ سے ، یہ ہے اللہ پھر تم لوگ کدھر الٹے پھیرے جا رہے ہو؟
۹۶۔۔۔      وہی ہے (تاریکی شب کو چاک کر کے ) سپیدہ صبح کو نکالنے والا، اسی نے بنایا رات کو (آرام و) سکون کی چیز، اور سورج اور چاند کو حساب کا ذریعہ، یہ (نہایت ٹھوس اور پر حکمت) منصوبہ بندی ہے اس کی جو سب پر غالب، نہایت علم والا ہے ،
۹۷۔۔۔      اور وہ (وحدہٗ لاشریک) وہی تو ہے جس نے بنایا تمہارے لئے ستاروں کو تاکہ تم لوگ ان کے ذریعے راستہ پا سکو، خشکی اور تری کے اندھیروں میں بے شک ہم نے کھول کر بیان کر دیا اپنی نشانیوں کو ان لوگوں کے لئے جو علم رکھتے ہیں ،
۹۸۔۔۔      اور وہ وہی ہے جس نے پیدا کیا تم سب کو ایک جان سے ، پھر (ہر ایک کے لئے ) ایک جائے قرار ہے اور ایک امانت رکھنے کی جگہ بے شک ہم نے کھول کر بیان کر دیا اپنی نشانیوں کو ان لوگوں کے لئے جو سمجھ بوجھ رکھتے ہیں 
۹۹۔۔۔      اور وہ (قادر مطلق) وہی تو ہے جس نے اتارا آسمان سے پانی (ایک نہایت ہی حکمت بھرے نظام کے تحت پھر اس کے ذریعے ہم نے نکالی ہر قسم کی پیداوار پھر اس سے ہم نے نکالی سبز کھیتی جس سے ہم نکالتے ہیں طرح طرح کے غلے ، تہ بہ تہ چڑھے ہوتے ہیں جن کے دانے اور کھجور کے شگوفوں میں سے پھلوں کے گچھے بھی، جو (بوجھ کے مارے ) جھکے پڑتے ہیں ، اور انگوروں کے (قسما قسم کے ) باغات بھی، اور زیتون اور انار بھی، جو آپس میں ملتے جلتے بھی ہوتے ہیں ، اور ایک دوسرے سے مختلف بھی، تم دیکھو ان میں سے ہر ایک کے پھل کی طرف جب کہ وہ پھل لاتا ہے اور اس کے پکنے کی طرف (جب کہ وہ پکتا ہے ) بے شک ان چیزوں میں بڑی نشانیاں ہیں ان لوگوں کیلئے جو ایمان رکھتے ہیں ،
۱۰۰۔۔۔      مگر (اس کے باوجود) انہوں نے اللہ کا شریک بنا دیا جنوں کو، حالانکہ پیدا اسی (وحدہٗ لاشریک) نے کیا ہے ان سب کو اور انہوں نے از خود گھڑ لیئے اس کے لئے بیٹے بھی اور بیٹیاں بھی بغیر کسی علم (اور دلیل) کے وہ پاک اور برتر ہے ان تمام باتوں سے جو یہ لوگ بناتے ہیں 
۱۰۱۔۔۔     وہ پیدا کرنے والا ہے آسمانوں اور زمین کو بغیر کسی نمونہ و مثال کے اس کی کوئی اولاد کیسے ہو سکتی ہے جب کہ اس کی کوئی بیوی نہیں ؟ اور اس نے پیدا فرمایا ہے ہر چیز کو اور وہ ہر چیز کو پوری طرح جانتا ہے
۱۰۲۔۔۔     یہ ہے اللہ رب تم سب کا (اے لوگو) کوئی معبود نہیں سوائے اس کے وہی پیدا کرنے والا ہے ہر چیز کو پس تم سب بندگی کرو اسی (وحدہٗ لاشریک) کی اور وہ ہر چیز پر نگہبان (اور اس کارساز) ہے ،
۱۰۳۔۔۔      نگاہیں اس کا احاطہ نہیں کر سکتیں اور وہ سب نگاہوں پر احاطہ کئے ہوئے ہے ، اور وہی ہے نہایت باریک بیں ، پورا باخبر،
۱۰۴۔۔۔     بے شک آ گئیں تمہارے پاس (اے لوگو!) آنکھیں کھولنے والی نشانیاں تمہارے رب کی جانب سے سو جس نے آنکھ کھولی تو اپنے ہی نفع کے لئے اور جو اندھا بنا رہا تو اس کا وبال خود اسی پر ہو گا اور میں تم پر کوئی نگہبان نہیں ہوں
۱۰۵۔۔۔     اور اسی طرح مختلف طریقوں سے کھول کر بیان کرتے ہیں ہم اپنی آیتوں کو (تاکہ معاندین پر حجت قائم ہو) اور تاکہ وہ کہیں کہ تم نے پڑھ لیا ہے اور تاکہ ہم اسے واضح کر دیں ان لوگوں کے لئے جو علم رکھتے ہیں 
۱۰۶۔۔۔     پیروی کرتے رہو آپ اس وحی کی جو بھیجی گئی ہے آپ کی طرف آپ کے رب کی جانب سے (اے پیغمبر) کوئی بھی عبادت کے لائق نہیں سوائے اس کے ، اور منہ موڑ لو تم ان مشرکوں سے 
۱۰۷۔۔۔     اور اگر اللہ چاہتا تو یہ لوگ کبھی شرک نہ کرتے اور ہم نے آپ کو ان پر کوئی نگہبان نہیں بنایا اور نہ ہی آپ (ان کو ان کے اعمال بد پر سزا دینے کے ) مختار ہیں 
۱۰۸۔۔۔     اور تم گالی مت دینا (اے مسلمانو!) ان کو جن کو (پوجتے ) پکارتے ہیں یہ (مشرک) لوگ، کہ کہیں اس کے جواب میں یہ گا لیاں نہ بکنے لگیں اللہ (پاک) کو (ظلم و) زیادتی کی بنا، پر بغیر کسی علم کے اسی طرح خوشنما بنا دیا ہے ہم نے ہر گروہ کے لئے اس کے لئے اس کے عمل کو، آخر کار ان سب کو لوٹ کر بہر حال اپنے رب ہی کے حضور پہنچنا ہے تب وہ بتا دے گا ان کو وہ سب کچھ جو یہ لوگ کرتے رہے تھے (زندگی بھر)
۱۰۹۔۔۔     اور یہ لوگ اللہ کے نام کی کڑی قسمیں کھا کر کہتے ہیں کہ اگر آ جائے ان کے پاس کوئی نشانی (ان کی طلب و فرمائش کے مطابق) تو یہ ضرور بالضرور ایمان لے آئیں گے اس پر تو کہو کہ نشانیاں تو سب اللہ ہی کے اختیار میں ہیں اور تمہیں کیا پتہ (اے مسلمانو! کہ اگر وہ نشانی آ بھی جائے تو بھی انہوں نے ایمان نہیں لانا
۱۱۰۔۔۔     اور ہم پھیر دیں گے ان کے دلوں کو اور ان کی نگاہوں کو (حق کے سمجھنے اور دیکھنے سے ) جس طرح کہ یہ ایمان نہیں لائے اس (قرآن عظیم) پر پہلی مرتبہ اور انھیں چھوڑ دیں گے کہ یہ اپنی سرکشی میں پڑے بھٹکتے رہیں 
۱۱۱۔۔۔     اور (ان کی ضد اور ہٹ دھرمی کا عالم یہ ہے کہ) اگر ہم ان پر فرشتے بھی اتار دیں ، اور مردے بھی ان سے باتیں کرنے لگیں ، اور ہم ہر چیز کو ان کے سامنے لا کر پیش کر دیں ، تو انہوں نے پھر بھی ایمان نہیں لانا (اپنے عناد اور ہٹ دھرمی کی بناء پر) مگر یہ کہ اللہ ہی چاہے (اور وہ ان کی کایا پلٹ کر دے ) لیکن ان میں سے اکثر جہالت برت رہے ہیں ،
۱۱۲۔۔۔     اور اسی طرح ہم نے بنا دیئے ہر نبی کے بہت سے (اور مختلف قسم کے ) دشمن، شیاطین صفت انسان بھی اور جن بھی، جو چپکے سے (اور خفیہ طور پر) سکھلاتے ہیں ، ایک دوسرے کو ملمع کی ہوئی باتیں ، دھوکہ دینے (اور گمراہ کرنے ) کے لئے ، اور اگر تمہارا رب (ان کو جبرا راہ راست پر لانا) چاہتا تو یہ ایسا کبھی نہ کر سکتے ، پس تم چھوڑ دو ان کو اور ان کی ان افتراء پردازیوں کو جو یہ لوگ کرتے ہیں ،
۱۱۳۔۔۔      اور یہ (ایسا اس لئے کرتے ہیں کہ تاکہ اس طرح یہ پھسلا دیں ایمان والوں کو اور) تاکہ مائل ہو جائیں اس کی طرف دل ان لوگوں کے جو ایمان نہیں رکھتے آخرت پر، اور تاکہ وہ انھیں پسند کریں تاکہ یہ کما لیں جو کچھ کہ انہوں نے کمانا ہے ،
۱۱۴۔۔۔      تو کیا میں اللہ کے سوا کوئی اور منصف تلاش کروں ، حالانکہ وہی ہے جس نے اتار دی تمہاری طرف یہ کتاب مفصل کر کے ، اور جن لوگوں کو ہم نے کتاب دی (یعنی یہود و نصاریٰ) وہ یقین کے ساتھ جانتے ہیں کہ یہ (قرآن) ٹھیک تمہارے رب ہی کی طرف سے نازل ہوا، پس تم کبھی شک کرنے والوں میں شامل نہ ہونا
۱۱۵۔۔۔      اور پوری ہو گئی بات تمہارے رب کی سچائی میں بھی، اور عدل کے اعتبار سے بھی، کوئی بدلنے والا نہیں اس کے فرمان (صدق ترجمان) کو، اور وہی ہے ہر کسی کی سنتا، سب کچھ جانتا ہے ،
۱۱۶۔۔۔      اور اگر تم ان لوگوں کی اکثریت کی بات ماننے لگے جو زمین میں رہتے ہیں تو وہ تمہیں بھٹکا دیں گے اللہ کی راہ سے ، یہ لوگ پیروی نہیں کرتے مگر ظن کی اور یہ محض اٹکلیں دوڑاتے ہیں اور بس،
۱۱۷۔۔۔      بے شک تمہارا رب خوب جانتا ہے ان کو بھی جو (بہکتے ہیں ) بھٹکتے ہیں اس کی راہ سے ، اور وہ خوب جانتا ہے ان لوگوں کو بھی جو سیدھی راہ پر ہیں ،
۱۱۸۔۔۔      پس کھاؤ تم لوگ ان چیزوں میں سے جن پر اللہ کا نام لیا گیا، اگر تم واقعی ایمان رکھنے والے ہو اس کی آیتوں پر،
۱۱۹۔۔۔      اور تمہارے لئے کیا عذر ہو سکتا ہے کہ تم نہ کھاؤ ان چیزوں میں سے جن پر نام لیا گیا ہے اللہ کا، جب کہ اس نے تفصیل سے بیان کر دیا ہے ، تمہارے لئے وہ سب کچھ جو کہ اس نے حرام فرمایا ہے تم پر (خود تمہارے بھلے کے لئے ) مگر جس کے لئے تم مجبور ہو جاؤ، اور بے شک بہت سے لوگ ایسے ہیں جو گمراہ کرتے ہیں (دوسروں کو) اپنی خواہشات کی بناء پر، بغیر کسی علم کے ، بے شک تمہارا رب خوب جانتا ہے حد سے بڑھنے والوں کو
۱۲۰۔۔۔      اور چھوڑ دو تم لوگ ظاہر گناہ کو بھی، اور پوشیدہ کو بھی، بے شک جو لوگ گناہ کما رہے ہیں ، وہ یقینی طور پر بدلہ پا کر رہیں گے ، اپنے ان گناہوں کا جو وہ کماتے رہیں تھے ،
۱۲۱۔۔۔      اور مت کھاؤ تم لوگ ان چیزوں میں سے جن پر نام نہیں لیا گیا اللہ کا، اور بے شک قطعی طور پر گناہ ہے اور شیطان تو رہ رہ کر اپنے دوستوں کے دلوں میں ڈالتے ہیں (طرح طرح کی حجت بازیاں ) تاکہ وہ تم لوگوں سے جھگڑا کریں اور اگر تم نے ان کی بات مان لی تو یقیناً تم بھی مشرک ہو جاؤ گے ،
۱۲۲۔۔۔      بھلا وہ شخص جو مردہ تھا، پھر ہم نے اسے زندگی بخشی، اور اس کو نواز دیا ایک ایسی عظیم الشان روشنی سے جس کے اجالے میں وہ چلتا ہے لوگوں کے درمیان کیا وہ اس شخص کی طرح ہو سکتا ہے جو پڑا ہوا ہے اندھیروں میں ؟ کہ وہ ان سے نکلنے ہی نہ پاتا ہو، اسی طرح خوش نما بنا دیئے گئے کافروں کے لئے ان کے وہ کام جو وہ کرتے رہے ہیں ،
۱۲۳۔۔۔      اور اسی طرح (جس طرح کہ مکہ کے یہ جرائم پیشہ سردار ہیں ) ہم نے مقرر کر دیئے ہر بستی میں وہاں کے بڑے مجرم، تاکہ وہ اس میں اپنے مکر و فریب کی کاروائیاں کرتے رہیں ، حالانکہ حقیقت میں یہ مکر و فریب وہ اپنی ہی جانوں سے کرتے ہیں ، مگر وہ شعور نہیں رکھتے 
۱۲۴۔۔۔      اور جب آ پہنچتی ہے ان کے پاس کوئی نشانی، تو یہ کہتے ہیں کہ ہم ہرگز نہ مانیں گے یہاں تک کہ ہمیں بھی وہی کچھ نہ دیا جائے جو کہ دیا گیا اللہ کے رسولوں کو، اللہ خوب جانتا ہے کہ کس سے کام لے اپنی رسال (و پیغمبری) کا، عنقریب ہی پہنچ کر رہے گی مجرموں کو اللہ کے یہاں ایک بڑی ذلت، اور بڑا سخت عذاب ان کی ان مکاریوں کی پاداش میں جن سے وہ کام لیتے رہے ،
۱۲۵۔۔۔      پس (ظاہر ہو گیا کہ) جسے اللہ ہدایت بخشتا ہے اس کا سینہ کھول دیتا ہے اسلام کے لئے ، اور جس کو وہ گمراہی (کے اندھیروں میں ) ڈالنا چاہتا ہے تو اس کے سینے کو تنگ (اور) بہت تنگ کر دیتا ہے ، گویا کہ اسے بزور آسمان پر چڑھنا پڑ رہا ہے ، اسی طرح اللہ پھٹکار ڈال دیتا ہے ان لوگوں پر جو ایمان نہیں لاتے ،
۱۲۶۔۔۔      اور یہ (دین حق یعنی اسلام ہی) ہے تیرے رب تک پہنچنے کا سیدھا راستہ، بے شک ہم نے کھول کر بیان کر دیں اپنی آیتیں ان لوگوں کے لئے جو نصیحت قبول کرتے ہیں ،
۱۲۷۔۔۔      ان کے سلامتی کا وہ عظیم الشان اور بے مثال گھر ہے ان کے رب کے یہاں ، اور وہی ان کا کارساز و مددگار ہے ان کے ان کاموں کے باعث جو وہ کرتے رہے تھے (زندگی بھر)
۱۲۸۔۔۔      اور جس دن وہ اکٹھا کر لائے گا ان سب کو تو جنوں سے خطاب کر کے فرمائے گا، اے جنوں کے گروہ! تم نے بہت سے آدمیوں کو اپنے تابع بنا لیا تھا اور (اسی طرح جب انسانوں سے سوال ہو گا تو) ان کے دوست انسانوں میں سے اس موقعہ پر اپنے جرم کا اقرار کرتے ہوئے کہیں گے کہ اے ہمارے رب! ہم نے فائدہ اٹھایا ایک دوسرے سے اور ہم انکار کرتے رہے حق اور حقیقت کا، یہاں تک کہ ہم پہنچ گئے اپنے اس وقت کو جو کہ آپ نے مقرر فرما رکھا تھا ہمارے لئے ، تب اللہ فرمائے گا سو اب جہنم کی یہ آگ ٹھکانہ ہے تم سب کا، جس میں تمہیں رہنا ہو گا ہمیشہ کے لئے ، مگر جو اللہ چاہے ، بے شک تمہارا رب بڑا ہی حکمت والا، نہایت علم والا ہے ،
۱۲۹۔۔۔      اور اسی طرح ہم مسلط کر دیتے ہیں بعض ظالموں کو بعض پر بوجہ ان کی اس کمائی کے جو وہ کرتے ہیں ،
۱۳۰۔۔۔      (نیز اللہ فرمائے گا کہ) اے گروہ جن و انس (تم کیسے پھنس گئے مکاروں کے جال میں ) کیا تمہارے پاس نہیں آئے تھے ہمارے رسول خود تم ہی لوگوں میں سے ؟ جو تم کو سناتے میری آیتیں اور خبردار کرتے تم کو اپنے اس (ہولناک) دن سے ؟ وہ کہیں گے کہ ہاں ہم خود گواہی دیتے ہیں اپنے خلاف اور آج ان کو دھوکے میں ڈال رکھا ہے دنیا کی زندگی نے ، مگر اس روز وہ خود اپنے خلاف دو ٹوک گواہی دیں گے کہ وہ قطعی طور پر کافر تھے ،
۱۳۱۔۔۔      یہ انبیاء و رسل کی بعثت کا سلسلہ اس لئے کہ تمہارا رب ایسا نہیں کہ وہ یونہی کر دے بستیوں کو ان کے ظلم کی بناء پر، جب کہ ان کے باشندے بے خبر ہوں (اس کے احکام سے )
۱۳۲۔۔۔      اور ہر کسی کے درجے ہیں ان کے اپنے کئے کے باعث، اور تیرا رب بے خبر نہیں ان کے ان کاموں سے جو یہ لوگ کرتے ہیں ،
۱۳۳۔۔۔      اور تمہارا رب بڑا ہی بے نیاز نہایت ہی رحمت والا ہے ، وہ اگر چاہے تو لے جائے تم سب کو اور لا بسائے تمہاری جگہ تمہارے بعد اور جس کو چاہے ، جیسا کہ اس نے خود تم لوگوں کو پیدا فرمایا ہے دوسری قوم کی نسل سے ،
۱۳۴۔۔۔      بے شک جس چیز کا وعدہ تم سے کیا جارا ہے (اے لوگو!) اس نے یقیناً اور بہر حال آ کر رہنا ہے اور تم اس بل بوتے کے نہیں ہو کہ عاجز کر سکو، (ان سے )
۱۳۵۔۔۔     کہہ دو کہ اے میری قوم کے لوگو! (اگر تم نہیں مانتے تو آخری بات یہ ہے کہ) تم اپنی جگہ کام کرتے رہو اور میں اپنی جگہ اپنے کام میں لگا رہوں ، عنقریب تمہیں خود معلوم ہو جائے گا کہ کس کو ملتا ہے آ کر وہ عظیم الشان گھر، بے شک ظالم کبھی فلاح نہیں پا سکیں گے 
۱۳۶۔۔۔      اور انہوں نے (توحید کے ان قطعی اور صریح دلائل و براہین کے باوجود) اللہ کے لئے حصہ مقرر کر رکھا ہے اس کھیتی اور ان مویشیوں میں سے ، جن کو اللہ ہی نے پیدا فرمایا ہے ، پھر یہ کہتے ہیں کہ یہ تو اللہ کے لئے ان کے اپنے گمان کے مطابق، اور یہ ہمارے شریکوں کے لئے ، پھر مزید ظلم یہ کہ جو حصہ ان کے شریکوں کا ہوتا ہے وہ تو اللہ کی طرف نہیں جا سکتا، اور جو حصہ اللہ کا ہوتا ہے وہ ان کے شریکوں کی طرف جا سکتا ہے ، کیسا برا ہے وہ فیصلہ جو یہ لوگ کرتے ہیں 
۱۳۷۔۔۔      اور اسی طرح مزین و خوشنما بنا دیا ہے بہت سے مشرکوں کے لئے قتل کر دینا ان کا خود اپنی اولاد کو ان کے (خود ساختہ) شریکوں نے ، تاکہ اس طرح وہ ان کو ہلاکت میں ڈال دیں ، اور مشتبہ کر دیں ان پر ان کے دین کو، اور اگر اللہ چاہتا تو وہ ایسا کبھی نہ کرتے ، پس چھوڑ دو تم ان کو اور ان کی تمام افتراء پردازیوں کو جو یہ لوگ کر رہے ہیں ،
۱۳۸۔۔۔      اور کہتے ہیں کہ یہ جانور اور کھیتی ممنوع ہیں ، ان کو کوئی نہیں کھا سکتا بجز اس کے جس کو ہم چاہیں ، ان کے اپنے گمان کے مطابق، اور کچھ جانوروں (کے بارے میں یہ کہتے ہیں کہ ان) پر سواری حرام کر دی گئی، اور کچھ جانور وہ ہیں جن پر یہ لوگ اللہ کا کام نہیں لیتے ، (یہ سب کچھ محض) اللہ پر افتراء باندھتے ہوئے ، عنقریب ہی اللہ بدلہ دے گا ان کو ان کی ان افتراء پردازیوں کا جو یہ لوگ کر تے رہے تھے ،
۱۳۹۔۔۔      اور کہتے ہیں کہ جو کچھ ان جانوروں کے پیٹوں میں ہے ، وہ ہمارے مردوں کے لئے خاص ہے ، اور ہماری عورتوں پر حرام ہے ، اور اگر وہ (جو پیٹ میں ہے ) مردہ ہو تو اس میں یہ سب برابر ہیں ، عنقریب ہی اللہ پورا بدلہ دے گا ان کو ان کی باتوں کا، بلاشبہ وہ بڑا ہی حکمت والا، سب کچھ جانتا ہے ،
۱۴۰۔۔۔      یقینی طور پر سخت خسارے میں پڑ گئے ہیں وہ لوگ جنہوں نے قتل کیا اپنی اولاد کو حماقت کی بناء پر بغیر کسی علم و سند کے ، اور انہوں نے حرام ٹھہرا لیا ان چیزوں کو جو اللہ نے بھیجیں تھیں ان کو (اپنے کرم و عنایت) بہتان باندھ کر اللہ پر، یقیناً بھٹک گئے وہ اور نہ آئے سیدھی راہ پر
۱۴۱۔۔۔      اور وہ اللہ وہی ہے جس نے پیدا فرمائے طرح طرح کے عظیم الشان باغات، وہ بھی جو چھتوں پر چڑھائے جاتے ہیں اور وہ بھی جو نہیں چڑھائے جاتے اور کھجور کے درخت اور کھیتی بھی، جن سے کھانے کی طرح طرح کی چیزیں حاصل کی جاتی ہیں ، اور (اسی نے پیدا فرمایا) زیتون اور انار کو بھی، جو کہ آپس میں ملتے جلتے بھی ہیں اور جدا جدا بھی)، کھاؤ تم اس کے پھلوں میں سے جب کہ وہ پھل دے ، اور ادا کرو اس کا حق جس دن اسے کاٹو، اور حد سے نہ بڑھو، بے شک اللہ پسند نہیں فرماتا حد سے بڑھنے والوں کو،
۱۴۲۔۔۔      اور چوپایوں میں سے کچھ کو اس نے پیدا فرمایا بوجھ اٹھانے کو، اور کچھ کو زمین میں لگا ہوا، کھاؤ پیو تم لوگ ان چیزوں میں سے جو بخشی ہیں تم کو اللہ نے ، اور مت پیروی کرو تم شیطان کے نقش قدم کی، کہ وہ قطعی طور پر تمہارا دشمن ہے کھلم کھلا،
۱۴۳۔۔۔      اور اس خالق حقیقی اور مالک مطلق نے پیدا فرمائے تمہارے لئے ) آٹھ قسم کے جانور یعنی بھیڑ میں سے دو، اور بکری میں سے دو (نر اور مادہ، اب) پوچھو ان سے اے پیغمبر!) کہ کیا اللہ نے دونوں نر حرام کئے ہیں ؟ یا دونوں مادہ؟ یا وہ بچے جو ان دونوں قسم کے ماداؤں کے پیٹوں میں ہوتے ہیں ؟ مجھے بتاؤ علم اور سند کے ساتھ، اگر تم لوگ سچے ہو (اپنے قول و قرار میں )
۱۴۴۔۔۔      اور اسی طرح اس نے اونٹ اور گائے سے بھی دو دو قسمیں پیدا کیں (نر اور مادہ تو ان سے ) پوچھو کہ کیا اللہ نے دونوں نر حرام کئے ؟ یا دونوں مادہ؟ یا وہ بچے جو دونوں قسم کی مادہ کے رحموں کے اندر ہوتے ہیں ، (کہو) کیا تم لوگ خود اس وقت موجود تھے جب اللہ نے ان کے حرام ہونے کا یہ حکم تم کو دیا تھا؟ پھر اس سے بڑھ کر ظالم اور کون ہو سکتا ہے جو خود جھوٹ گھڑ کر اللہ کے ذمے لگا دے تاکہ وہ گمراہ کرے لوگوں کو بغیر کسی علم و سند کے ؟ بے شک اللہ ہدایت سے سرفراز نہیں فرماتا ایسے ظالم لوگوں کو، ف
۱۴۵۔۔۔     ۱ (ان سے ) کہہ دو کہ میں بہر حال کسی بھی چیز کو حرام نہیں پاتا اس وحی میں جو بھیجی گئی ہے میری طرف (میرے رب کی جانب سے ) کسی بھی کھانے والے پر، جو اسے کھاتا ہو، مگر یہ وہ مردار ہو یا بہتا ہوا خون، یا سور کا گوشت کہ یہ نری نجاست ہے ، یا وہ چیز جس پر اللہ کے سوا کسی اور کا نام پکارا گیا ہو، پھر بھی جو شخص مجبور ہو جائے (اور وہ کوئی چیز ان میں سے کھا لے ) بشرطیکہ نہ تو وہ لذت کا متلاشی ہو اور نہ حد سے بڑھنے والا، تو (اسے معاف ہے کہ) بے شک تمہارا رب بڑا ہی بخشنے والا، نہایت ہی مہربان ہے ،
۱۴۶۔۔۔      اور ان لوگوں پر جو یہودی بن گئے ، ہم نے حرام کر دیا ہر ناخن والے جانور کو اور گائے اور بکری کی چربی کو بھی ان پر حرام کر دیا تھا، سوائے اس کے جو چڑھی ہو ان کی پیٹھوں یا انتڑیوں پر یا لگی ہوئی ہو کسی ہڈی کے ساتھ، یہ ہم نے ان کو بدلہ دیا ان کی بغاوت کا اور بے شک ہم قطعی طور پر ( اور ہر لحاظ سے ) سچے ہیں ،
۱۴۷۔۔۔      پھر بھی اگر یہ لوگ جھٹلاتے ہی جائیں آپ کو (کہ ہم پر عذاب کیوں نہیں آتا) تو کہو کہ تمہارا رب بڑی ہی وسیع رحمت والا ہے اور وہ سخت عذاب دینے والا بھی ہے اور) ٹالا نہیں جا سکتا اس کا عذاب مجرم لوگوں سے ،
۱۴۸۔۔۔      اب یہ مشرک لوگ یوں کہیں گے کہ اگر اللہ چاہتا تو ہم نہ شرک کرتے اور نہ ہی ہمارے باپ داد، اور نہ ہی ہم از خود کسی چیز کو حرام ٹھہراتے اور جس طرح آج یہ لوگ حق کو جھٹلاتے ہیں اسی طرح ان لوگوں نے جو گزر چکے ہیں ان سے پہلے ، یہاں تک کہ انہوں نے مزہ چکھا ہمارے عذاب کو (ان سے یہ تو) پوچھو کہ کیا ہے تمہارے پاس کوئی علم، جسے تم پیش کر سکو ہمارے سامنے ؟ تم لوگ تو محض خیالی باتوں کے پیچھے چلتے ہو، اور تمہارا تو کام ہی بس یونہی اٹکلیں لڑانا ہے ،
۱۴۹۔۔۔     کہو، اللہ کے لئے ہے کامل حجت، پس اگر وہ (زبردستی تم سب کو راہ راست پر لانا) چاہتا تو یقیناً وہ تم سب کو (یونہی) ہدایت دے دیتا،
۱۵۰۔۔۔      (ان سے ) کہو کہ لاؤ تم لوگ اپنے ان گواہوں کو جو گواہی دیں اس بات کی کہ اللہ نے حرام کیا ہے ان (مذکورہ بالا) اشیاء کو پھر اگر وہ کبھی ڈھٹائی اور بے حیائی پر اتر کر) ایسی گواہی دے بھی دیں تو تم ان کے ساتھ کبھی بھی گواہی نہ دینا، اور پیروی نہیں کرنی ان لوگوں کی خواہشات کی جنہوں نے جھٹلایا ہماری آیتوں کو، اور جو ایمان نہیں رکھتے آخرت پر اور وہ اپنے رب کے برابر ٹھہراتے ہیں (دوسروں کو)
۱۵۱۔۔۔      ان سے کہو کہ آؤ میں تمہیں سناؤں جو کچھ حرام کیا ہے تم پر تمہارے رب نے یہ کہ اس کے ساتھ شریک نہ ٹھہرانا کسی چیز کو، اور اپنے ماں باپ کے ساتھ اچھا سلوک کرنا، اور یہ کہ قتل نہیں کرنا اپنی اولاد کو تنگدستی کے ڈر سے کہ روزی ہم ہی دیتے ہیں تمہیں بھی اور انہیں بھی، اور (یہ کہ) قریب نہیں جانا (بے شرمی اور) بے حیائی کے کاموں کے ، خواہ وہ کھلے ہوں یا چھپے ، اور یہ کہ تم لوگ قتل نہیں کرنا کسی ایسی جان کو جس کو حرام ٹھہرایا ہو اللہ نے مگر حق کے ساتھ، یہ وہ باتیں ہیں جن کی تاکید فرمائی ہے اس نے تم کو تاکہ تم لوگ عقل سے کام لو،
۱۵۲۔۔۔      اور (چھٹے یہ کہ) قریب نہ جانا تم یتیم کے مال کے ، مگر اس طریقے کے ساتھ جو کہ سب سے اچھا ہو، یہاں تک کہ وہ پہنچ جائے اپنی بھرپور قوتوں کو، اور یہ کہ پورا کرو تم ناپ اور تول کو (عدل و) انصاف کے ساتھ، ہم تکلیف نہیں دیتے کسی بھی جان کو مگر اس کی طاقت کے مطابق، اور جب تم بات کرو تو انصاف کی کرو، اگرچہ وہ شخص رشتہ دار ہی کیوں نہ ہو، اور اللہ کے عہد کو پورا کرو، یہ ہیں وہ (اہم) باتیں جن کی تاکید فرمائی اس نے تم کو، تاکہ تم لوگ نصیحت حاصل کرو،
۱۵۳۔۔۔      اور کہو کہ یہ ہے میرا سیدھا راستہ پس تم اسی پر چلو، اس کے سوا دوسرے راستوں پر نہیں چلنا، کہ وہ تم کو ہٹا دیں اس کی راہ (حق و صواب) سے ، اسی کی تاکید فرمائی ہے اس نے تم کو تاکہ تم لوگ بچ سکو،
۱۵۴۔۔۔      پھر ہم نے موسیٰ کو بھی وہ کتاب دی تمام کرنے کے اپنی نعمت کو ان لوگوں پر جو اچھائی کریں ، اور تفصیل بیان کرنے کے لئے ضرورت کی ہر چیز کی، اور سراسر ہدایت اور عین رحمت کے طور پر تاکہ وہ لوگ بنی اسرائیل اپنے سے ملنے پر ایمان لائیں ،
۱۵۵۔۔۔      اور اب اس برکتوں بھری عظیم الشان کتاب (قرآن مجید) کو بھی ہم ہی نے اتارا ہے ، پس تم لوگ اس کی پیروی کرو اور ڈرو تاکہ تم پر رحم کیا جائے ،
۱۵۶۔۔۔      اور یہ اس لئے اتاری کہ کبھی تم یوں کہنے لگو کہ اجی کتاب تو ہم سے پہلے کے دو گروہوں (یہود و نصاریٰ) پر اتاری گئی اور ہم تو ان کے پڑھنے پڑھانے سے بالکل بے خبر تھے ،
۱۵۷۔۔۔      یا کبھی تم یوں کہنے لگو کہ اگر ہم بھی کوئی ایسی کتاب نازل کی گئی ہوتی، تو ہم ضرور ان سے کہیں بڑھ کر راست رو ہوتے ، سو آ چکی تمہارے پاس ایک عظیم الشان دلیل روشن تمہارے رب کی طرف سے اور سراسر ہدایت اور عین رحمت، سو اس سے بڑھ کر ظالم اور کون ہو سکتا ہے جو جھٹلائے اللہ کی آیتوں کو، اور منہ موڑے ان کی (تعلیمات) سے ہم عنقریب ہی بڑا برا عذاب دیں گے ان لوگوں کو جو روگردانی کرتے ہیں ہماری آیتوں سے ان کی اس روگردانی کی پاداش میں ، جس کا ارتکاب ایسے لوگ کرتے رہے تھے
۱۵۸۔۔۔      تو کیا اب یہ لوگ بس اسی کے منتظر ہیں کہ آ پہنچیں ان کے پاس فرشتے ، یا خود آ جائے تمہارا رب، یا نمودار ہو جائیں تمہارے رب کی بعض (خاص) نشانیاں ، جس دن نمودار ہو جائیں گی، تمہارے رب کی بعض نشانیاں تو اس دن کام نہیں آ سکے گا کسی بھی شخص کو اس کا ایمان لانا، جو کہ ایمان نہیں لایا تھا اس سے پہلے ، یا جس نے کوئی نیکی نہیں کی تھی اپنے ایمان میں ، اچھا (اگر اب بھی یہ لوگ نہیں مانتے تو ان سے ) کہو کہ تم انتظار کرو ہم بھی انتظار میں ہیں ،
۱۵۹۔۔۔      بے شک جن لوگوں نے ٹکڑے ٹکڑے کر دیا اپنے دین کو، اور وہ مختلف (فرقے اور) گروہ بن گئے آپس میں ، آپ کا ان سے (اے پیغمبر!) کوئی واسطہ نہیں ، ان کا معاملہ تو اللہ ہی کے حوالے ہے ، پھر قیامت کے دن وہ ان کو خبر کر دے گا ان کے ان تمام کاموں کی جو یہ کرتے رہے تھے ،
۱۶۰۔۔۔      جو کوئی ایک نیکی کرے گا تو اس کے لئے (کم سے کم) دس گنا اجر ہے اور جو کوئی برائی کرے گا تو اس کو بس اسی کے برابر سزا دی جائے گی، اور ان پر کوئی ظلم نہ ہو گا،
۱۶۱۔۔۔      کہو کہ بے شک مجھے ہدایت (ور رہنمائی) فرما دی ہے ، میرے رب نے سیدھے راستے کی، یعنی اس دین عظیم کی جو کہ ہر لحاظ سے درست ہے ، (جس میں کسی طرح کی کوئی کجی نہیں) یعنی ابراہیم کی اس ملت کی جس کو انہوں نے اختیار کیا تھا اور ان کو کوئی لگاؤ نہیں تھا مشرکوں سے ،
۱۶۲۔۔۔      کہو بے شک میری نماز اور میری سب عبادتیں ، اور میرا جینا اور میرا مرنا سب کچھ اللہ ہی لئے ہے ، جو کہ پروردگار ہے سب جہانوں کا،
۱۶۳۔۔۔      اس کا کوئی شریک نہیں ، مجھے اسی کا حکم دیا گیا ہے اور میں سب سے پہلا فرمانبردار ہوں ،
۱۶۴۔۔۔      کہو کیا میں اللہ کے سوا کوئی اور رب تلاش کروں حالانکہ و ہی رب ہے ہر چیز کا، اور جو شخص بھی کوئی گناہ کرے گا وہ اسی کے ذمے ہو گا، اور نہیں اٹھائے گا کوئی بوجھ اٹھانے والا، بوجھ کسی دوسرے کا، پھر تم سب کو بہرحال اپنے رب ہی کی طرف لوٹ کر جانا ہے ، تب وہ تمہیں بتا دے گا وہ سب کچھ جس میں تم لوگ اختلاف کرتے رہے تھے ،
۱۶۵۔۔۔      اور وہ وہی ہے جس نے تمہیں جانشین بنایا اپنی اس زمین کا، اور اس نے تم میں سے بعض کو بعض کے اوپر (دنیا میں ) بلند درجہ عطا فرمائے ، تاکہ وہ تمہاری آزمائش کرے ان چیزوں میں جو اس نے تمہیں دی ہیں ، بے شک تمہارا رب سزا دینے میں بھی بڑا تیز ہے ، اور بے شک وہ بڑا بخشنے والا، نہایت ہی مہربان ہے ۔


تفسیر سورۂ انعام

۱.  یعنی جب تمہارے سامنے یہ حقیقت واضح ہے۔ اور تمہیں خود بھی اس کا احساس و ادراک اور اعتراف و اقرار ہے کہ تم سب کو اللہ تعالیٰ ہی نے پیدا فرمایا، اور اسی مٹی سے پیدا فرمایا۔ اور اسی نے تم میں سے ہر ایک کے لئے ایک خاص اور متعین مدت ٹھرا رکھی ہے۔ جس پر تم میں سے ہر ایک نے بہرحال اس دنیا سے رخصت ہونا ہوتا ہے۔ یہ نہیں کہ جو پیدا ہو گیا وہ لافانی ہو کر ہمیشہ کے لئے اس دنیا میں رہتا ہو۔ اور یہ بھی کسی کے علم میں نہیں کہ اس کی یہ مدت کب پوری ہوتی ہے۔ اور اس کو کب یہاں سے کوچ کرنا پڑے گا۔ اور تمہاری تخلیق کے اس پُر حکمت اہتمام سے یہ امر بھی واضح ہو جاتا ہے کہ تمہارا وجود عبث اور بیکار نہیں ہو سکتا۔ لازماً تم لوگوں نے اپنے خالق و مالک کے حضور ہو کر اپنے زندگی بھر کے کئے کرائے کا حساب دینا اور اس کا پھل پانا ہے۔ تو پھر تم لوگوں کے لئے بعث بعد الموت کے بارے میں کسی شک و شبہہ کی کوئی گنجائش آخر کس طرح باقی رہ سکتی ہے؟ مگر تم ہو کہ اس سب کے باوجود اس واضح حقیقت کے بارے میں کٹ حجتی سے کام لیتے۔ اور شک کرتے ہو۔ حالانکہ تمہارا وجود خود، اس دنیا میں تمہاری آمد وشد، اس پُر حکمت کائنات کے وجود اور عقل و نقل سب کا تقاضا ہے کہ تم سب کو دوبارہ زندہ کیا جائے۔ اور تم سے تمہاری زندگی بھر کے کئے کرائے کا محاسبہ ہو۔ اور ہر کوئی اپنے کئے کرائے کا صلہ و بدلہ پائے۔
۲. سو آسمان اور زمین میں الگ الگ معبودوں کی کار فرمائی نہیں جس طرح کہ کچھ مشرک قوموں نے سمجھ رکھا ہے، بلکہ ان دونوں میں ایک ہی خدا کی خدائی اور اسی کی حکومت و فرمانروائی کار فرما ہے، سبحانہ و تعالیٰ زمین و آسمان دونوں کا خالق و مالک بھی وہی وحدہٗ لاشریک ہے۔ اور ان دونوں میں حکم و تصرف بھی اسی کا چلتا ہے اور آسمان و زمین دونوں کا وجود اور ان کی بقاء بذات خود اور اپنی زبان حال سے اس کی گواہی دے رہی ہے کہ ان دونوں کے اندر ایک ہی خدائے واحد قہار کا ارادہ و حکم کار فرما ہے۔ ورنہ ان کا وجود اور یہ سارا نظام کبھی کا درہم برہم ہو گیا ہوتا، سو اس سے مشرکین کے اس مشرکانہ زعم و گمان کی بیخ کنی فرما دی گئی کہ آسمان و زمین کا خالق تو ایک اللہ ہی ہے۔ مگر زمین چونکہ اس کی مملکت کا دور دراز کا حصہ و علاقہ ہے اس لئے اس کے انتظام و انصرام کو اس نے دوسرے مختلف کارندوں کے سپرد کر رکھا ہے۔ پس وہی ان کے کرتا دھرتا اور اہل زمین کے معبود ہیں۔ ہم انہی کی پوجا پاٹ کریں گے یہ ہمیں اس خدائے واحد تک پہنچا دیں گے جو کہ سب کا خالق و مالک ہے، جیسا کہ دوسرے مقام پر ان کے اس مشرکانہ فکر و فلسفہ کے بارے میں ارشاد فرمایا گیا مَانَعْبُدُہُمْ اِلاَّ لِیُقَرِّبُوْنَآ اِلَی اللّٰہِ زُلْفیٰ الآیۃ (الزمر۔۳) اور اسی مشرکانہ زعم و خیال کی بناء پر انہوں نے طرح طرح کے ناموں سے مختلف معبود گھڑ لئے۔ اور شرک کے طرح طرح کے دروازے کھول دیئے، پہلے بھی یہی تھا اور آج بھی یہی ہے اور اس کے مظاہر آج بھی جگہ جگہ اور طرح طرح کے ناموں سے پائے جاتے ہیں۔ اور ان خود ساختہ اور بناوٹی خداؤں کے پجاریوں کا کہنا ہے کہ ہماری ان کے آگے اور ان کی اس کے آگے سو اس ارشاد ربانی سے ایسے لوگوں کے اس مشرکانہ زعم و گھمنڈ کی جڑ کاٹ دی گئی۔ اور اسی حقیقت کو دوسرے مقام پر اس طرح بیان فرمایا گیا ہے وَھوَ الَّذِیْ فِی السَّمَآءِ اِلٰـہٌ وَّ فِی الْاَرْضِ اِلٰـہٌ وَہُوَ الْحَکِیْمُ الْعَلِیْمُ(الزخرف۔٨۴) یعنی وہ اللہ وہی ہے جو کہ معبود ہے آسمان میں اور وہی معبود ہے زمین میں، اور وہی ہے نہایت حکمت والا، سب کچھ جانتا، سبحانہ و تعالیٰ
۷. سو اس ارشاد سے ان لوگوں کے اس مطالبے کا جواب دیا گیا کہ اس پیغمبر کے ساتھ کوئی ایسا فرشتہ کیوں نہیں اتارا جاتا جو ہمیں نظر آئے، اور جو ان کے ساتھ ساتھ چلتا اور لوگوں کو خبردار کرتا رہے، جیسا کہ دوسرے مقام پر اس بارے ارشاد فرمایا گیا لَوْلَآ اُنْزِلَ اِلَیْہِ مَلَکٌ فَیَکُوْنَ مَعَہٗ نَذِیْرًا (الفرقان۔ ۷) سو ان کے اس مطالبے کے جواب میں اس ارشاد سے واضح فرما دیا گیا کہ اگر اس طرح کا کوئی فرشتہ آ جاتا تو پھر غیب غیب نہ رہتا۔ بلکہ ظاہر اور مشہود بن جاتا۔ اور اس کے بعد بھی اگر یہ لوگ حق کو نہ مانتے تو ان کا معاملہ چکا دیا جاتا اور ان کو کوئی مہلت نہ ملتی۔ جیسا کہ دوسرے مقام پر اس بارے ارشاد فرمایا گیا مَا نُنَزِّلُ الْملٰائِکَۃَ اِلاَّ بِالْحَقِّ وَمَا کَانُوْآ اِذًا مُّنْظَرِیْنَ (الحجر۔٨) سو سنت اللہ یہی ہے، اور جس کو قرآن پاک میں جگہ جگہ اور طرح طرح بیان فرمایا گیا ہے کہ اللہ تعالیٰ کے یہاں ایمان وہی معتبر ہے جو بالغیب یعنی بن دیکھے ہو۔ اور آفاق و انفس میں غور و فکر اور عقل و فطرت کے دلائل کی بنیاد پر ہو۔ نہ کہ وہ جو کہ کشف حقائق اور چشم سر کے مشاہدہ کے بعد ہو۔ کہ وہ ایمان ایمان بالغیب نہیں۔ بلکہ ایمان بالشہود والمشاہدہ ہے جو کہ نہ مفید ہے اور نہ مطلوب۔
۸. سو اگر ان لوگوں کے مطالبے پر بالفرض کسی فرشتے ہی کو رسول بنا کر بھیجا جاتا، جیسا کہ ان لوگوں کا بعثت بشر پر بطور تعجب و استہزاء کہنا تھا اَبَعَثَ اللّٰہُ بَشرًا رَّسُوْلًا (اسراء۔٩۴) یعنی کیا اللہ نے انسان اور بشر ہی کو رسول بنا کر بھیجنا تھا؟ یا یہ کہا اَبَشَرٌ یَّہْدُوْنَنَا (التغابن۔۶) یعنی کیا انسان اور بشر ہی ہمیں ہدایت دیں گے؟ یا اگر ہم رسول کے ساتھ کسی فرشتے کو نذیر بنا کر بھجتے۔ تو ان میں سے جو بھی صورت ہوتی فرشتہ بہرحال انسانی شکل ہی میں ہوتا تو اس صورت میں ان کو پھر وہی گھپلا پیش آتا جس میں یہ لوگ اب مبتلا ہیں۔ تو پھر ان کے مطالبہ کے پورا کرنے کا فائدہ کیا؟ یعنی ان کا یہ مطالبہ سراسر نامعقول ہے۔
۹. سو اس ارشاد میں ایک طرف تو پیغمبر کے لئے تسکین و تسلیہ کا سامان ہے، اور دوسری طرف اس میں حق کا مذاق اڑانے والے منکرین کے لئے تنبیہ و تہدید، سو پیغمبر کے لئے اس میں تسلیہ و تسکین کا یہ سامان ہے کہ کفار و منکرین کی طرف سے آپ کو آج جس مذاق و استہزاء سے سابقہ پیش آرہا ہے یہ کوئی نئی اور انوکھی چیز نہیں بلکہ اس سے پہلے کے انبیاء و رسل کے ساتھ بھی یہی کچھ ہوتا آیا ہے لہٰذا آپ بھی اسی طرح صبر و برداشت اور استقلال و استقامت سے کام لیں اور لیتے رہیں جس طرح کہ اس سے پہلے کے رسولوں نے اسی لئے کام لیا جیسا کہ دوسرے مقام پر ارشاد فرمایا گیا۔ مَا یُقَالُ لَکَ اِلاَّ مَا قَدْ قِیْلَ لِلرَّسُلِ مِنْ قَبْلِکَ الایۃ (حٰم السجدۃ۔ ۴۳) یعنی آپ سے بھی وہی کچھ کہا جا رہا ہے جو آپ سے پہلے کے رسولوں کو کہا گیا۔ نیز دوسرے مقام پر ارشاد فرمایا گیا۔ فَاصْبِرْ کَمَا صَبَرَ اُوْلُوا الْعَزْمِ مِنَ الرُّسُل الایٰۃ (الاحقاف۔ ۳۵) یعنی آپ بھی اسی طرح صبر سے کام لیں جس طرح کہ آپ سے پہلے کے اولوالعزم رسولوں نے لیا اور دوسری طرف اس میں منکرین و مکذبین کے لئے یہ تنبیہ و تہدید بھی ہے کہ جن لوگوں نے انبیاء و رسل کا مذاق اڑایا ان کو آخرکار اسی چیز نے آ گھیرا جس کا وہ مذاق اڑایا کرتے تھے۔ پس تم لوگ سنبھل جاؤ۔ ورنہ تمہارا انجام بھی وہی ہو گا جو ان لوگوں کا ہو چکا ہے۔ والعیاذُ باللہ العظیم
۱۴. یعنی جب مجھے اس بات کا حکم و ارشاد فرمایا گیا ہے کہ میں سب سے پہلا اسلام لانے والا بنوں تو پھر میرے لئے یہ کس طرح ممکن ہو سکتا ہے کہ میں اپنے رب کے اس حکم کی خلاف ورزی کروں؟ اور اگر بالفرض میں ایسا کر لوں تو میں ایک بڑے ہی ہولناک دن کے عذاب سے ڈرتا ہوں۔ والعیاذُ باللہ۔ سو اس سے ایک تو اس بات کو واضح فرما دیا گیا کہ اللہ کے حکم کی خلاف ورزی بڑے سخت، عذاب کا باعث ہے۔ اور جب پیغمبر اور پیغمبروں کے امام پیغمبر کے لئے ابھی اس ضمن میں کوئی استثناء نہیں، تو پھر اور کسی کے لئے اس کا کیا سوال پیدا ہو سکتا ہے؟ اور دوسری بات اس سے یہ واضح ہو جاتی ہے کہ کلام کے اندر کسی امر محال کا فرض کرنا جائز ہے۔ کیونکہ پیغمبر کا یہاں پر یہ قول فرض محال ہی کے قبیل سے ہے۔ کیونکہ پیغمبر معصوم اور خداوند قدوس کی حفاظت و پناہ میں ہوتے ہیں سو فرض محال بلاغت کلام، اور عقل و نقل سب کا تقاضا ہے۔ پس برصغیر کے بعض اکابر اہل حق کی بعض اسی طرح کی عبارات پر اہل بدعت کا واویلا کرنا اور طوفان بدتمیزی بپا کرنا ان لوگوں کی اپنی جہالت، اور بدبختی کا نتیجہ ہے۔ والعیاذ باللہ، جعل اللہ کیدہم فی نحورہم واعاذنا من شرور ہم۔
۱۵. سو عقل و نقل، اور فطرت مستقیم سب کا تقاضا یہی ہے کہ اسی کامیابی کے حصول اور اس سے سرفرازی کو اپنا اصل مقصد اور حقیقی نصب العین بنایا جائے کہ اس سے سرفرازی اگر نصیب ہو گئی تو اصل اور حقیقی کامیابی نصیب ہو گئی اور سب کام بن گیا، ورنہ کچھ بھی نہیں اور حقیقت یہی اور صرف یہی ہے کہ جس کو اس دن کے عذاب سے بچا لیا گیا۔ حقیقت میں وہی اللہ تعالیٰ کی رحمت سے سرفراز ہو گیا۔
۱۶. سو نفع اور نقصان دونوں اللہ وحدہٗ لاشریک ہی کے قبضہ قدرت و اختیار میں ہیں۔ جس کو وہ کوئی تکلیف اور نقصان پہچانا چاہے، اس کو اس سے کوئی نہیں بچا سکتا۔ اور جس کو وہ کوئی بہتری اور بھلائی پہچانا چاہیے اس کو اس سے کوئی روک نہیں سکتا۔ پس توجہ اور رجوع بہرحال اسی وحدہٗ لاشریک کی طرف رہنا چاہئے۔ پس جو اس کے سوا اوروں کے آگے جھکتے اور ان کی طرف رجوع کرتے ہیں وہ بڑے بہکے لوگ ہیں، اور اس طرح وہ اپنی ہی تذلیل و تحقیر کا سامان خود کرتے ہیں والعیاذ باللّٰہ جَلَّ وَعَلَا
۱۸. سو اس حقیقت کے بارے میں فیصلہ کن گواہی اللہ تعالیٰ ہی کی ہو سکتی ہے کہ اس نے کسی کو اپنی خدائی میں شریک ٹھہرایا ہے کہ نہیں۔ اور اس نے مجھ پر یہ قرآن نازل فرما کر اس حقیقت کو واضح فرما دیا اور یہ گواہی دے دی کہ وہ وحدہٗ لاشریک ہے۔ اس کی خدائی میں کوئی بھی اس کا شریک و سہیم نہیں، تو اس کے باوجود اگر تم لوگ یہ کہتے ہو کہ اس کی خدائی میں دوسرے شریک ہیں تو میں اس بے دلیل اور بے حقیقت گواہی کے لئے تیار نہیں ہوں۔ مجھے تو بہرحال یہی حکم ملا ہے کہ میں اس حقیقت کا اعلان کروں کہ وہ معبود واحد ہے اور میں ان تمام چیزوں سے بری اور بیزار ہوں جن کو تم لوگ اس وحدہٗ لاشریک کا شریک ٹھہراتے ہو، پس ہر قسم کی عبادت و بندگی، اور اس کی ہر شکل اسی کا، اور صرف اسی وحدہٗ لاشریک کا حق ہے، سبحانہ و تعالیٰ
۱۹. سو اگر یہ لوگ صدق دل سے حضرت امام الانبیاء علیہ وعلیہم الصلوٰۃ والسلام پر، اور آپ پر اتاری گئی خاتم الکتب پر ایمان لے آتے تو اس سے خود انہی کا بھلا ہوتا۔ دنیا کی اس عارضی اور فانی زندگی میں بھی اور آخرت کے اس حقیقی اور ابدی جہاں میں بھی جو کہ اس دنیا کے بعد آنے والا ہے۔ کہ اس سے ان کو اس دنیا میں حیات طیبہ یعنی پاکیزہ زندگی ملتی۔ اور آخرت میں جنت کی نعیم مقیم سے سرفرازی نصیب ہوتی۔ مگر انہوں نے اس کے برعکس اعراض و استکبار سے کام لیکر الٹا اپنے آپ کو دارین کے خسارے میں ڈال دیا والعیاذ باللہ العظیم
۲۰. سو جب حق پوری طرح واضح ہو گیا اور اللہ تعالیٰ کی گواہی بھی اس قرآن حکیم کی صورت میں سب کے سامنے آ گئی تو اب اس سے بڑھ کر ظالم، بدبخت اور نامراد اور کون ہو سکتا ہے؟ جو اس گواہی کے خلاف اللہ تعالیٰ پر جھوٹ باندھے، اور یوں کہے کہ اس نے فلاں اور فلاں کو اپنا شریک بنایا ہے؟ یا وہ اس کی آیتوں کی تکذیب کرے، جبکہ وہ توحید کی واضح تعلیم کے ساتھ اس کے پاس پہنچ گئیں؟ سو ایسے ظالم لوگ کبھی فلاح نہیں پا سکتے۔ والعیاذ باللہ العظیم۔
۲۱. اور جن کے زعم اور گھمنڈ میں تم لوگ حق بات سنتے اور ماننے کو تیار نہیں ہوتے تھے۔ اور تم کہا کرتے تھے کہ یہ ہمارے سفارشی ہیں، اور یہ ہمیں اللہ کی پکڑ سے چھڑا اور بچا لیں گے۔ بتاؤ اب وہ کہاں گئے؟ اور تمہارے کام کیوں نہیں آتے؟ اور ظاہر ہے کہ یہ سوال ان سے ان کی توبیخ و تذلیل کے لئے کیا جائے گا، سو یہ خدائے مہربان کا کتنا بڑا کرم و احسان ہے کہ اس نے آخرت میں پیش آنے والے اس جہان غیب کے ان احوال کو اس دنیا میں اس قدر پیشگی اور اتنی صراحت و وضاحت کے ساتھ پیش فرما دیا، تاکہ ایسے لوگ ہوش کے ناخن لیں، اور اس انجام کے پیش آنے سے پہلے سنبھل جائیں۔ اور اپنی اصلاح کر لیں، قبل اس سے کہ فرصت عمر کی یہ مہلت محدود ان کے ہاتھ سے نکل جائے۔ اور پھر ان کو ہمیشہ ہمیشہ کے خسارے میں مبتلا ہونا پڑے۔ والعیاذُ باللہ العظیم۔
۲۳. اور جن کی حاجت روائی و مشکل کشائی کا یہ لوگ زعم رکھتے، اور دم بھرا کرتے تھے، سو اس دن ان میں سے کوئی بھی ان کے کچھ بھی کام نہیں آ سکے گا، کہ وہ سب کچھ بالکل بے حقیقت تھا، اور بے بنیاد تھا
۲۴. 	۱: اَکِنَّہ جمع ہے کِنّ اور کنان کی۔ جس کے معنی پردے اور ڈھکنے وغیرہ کے آتے ہیں اور وَقْرِ کے معنی بوجھ، ثقل اور گرانی کے آتے ہیں، سو اس سے مراد وہ معنوی پردے، حائل، اور ثقل ہیں۔ جو ایسے لوگوں کے اعراض و استکبار اور عناد ہٹ دھرمی کی بناء پر ان کے دل و دماغ اور ان کی آنکھوں اور کانوں پر پڑ جاتے ہیں، جن سے ان کے دل و دماغ اور کان آنکھ وغیرہ فہم و ادراک حق و حقیقت اور علم و شعور کی اہلیت و صلاحیت سے محروم ہو جاتے ہیں۔ اور جس کے نتیجے میں یہ لوگ شرف انسانیت سے محروم ہو کر حیوانوں کی طرح بلکہ ان سے بھی بدتر ہو کر رہ جاتے ہیں۔ سو اس سے اس ضابطہ خداوندی اور سنت الٰہی کو بیان فرمایا گیا ہے جس کو قرآن حکیم میں سورہ بقرہ وغیرہ دوسرے مختلف مقامات پر مختلف اسالیب و انداز سے بیان فرمایا گیا ہے، اسی لئے اس کی نسبت اللہ تعالیٰ کی طرف فرمائی جاتی ہے۔ کہ یہ سب کچھ اسی کے قانون و دستور اور اس کی سنت کے مطابق اور اسی کے نتیجے میں ہوتا ہے۔ سبحانہ و تعالیٰ	
     ۲:  سو یہ ان کے اعراض و استکبار اور ہٹ دھرمی کا نتیجہ ہے کہ یہ لوگ ہر نشانی دیکھنے پر بھی ایمان لانے کو تیار نہیں ہوتے اور یہ کوئی مبالغہ آرائی نہیں، بلکہ بیان حقیقت ہے سو ان لوگوں کے ایمان نہ لانے کا سبب یہ نہیں کہ ان کے سامنے کوئی عجائب اور کرشمے ظاہر نہیں ہوئے، عجائب سے تو یہ ساری کائنات بھری پڑی ہے۔ آخر یہ سورج و چاند، دریا و پہاڑ، ابر و باد، اور دن رات کا ادلنا بدلنا وغیرہ کیا عظیم الشان عجائب قدرت و حکمت نہیں؟ اور ان میں غور و فکر کا کوئی تھوڑا سامان ہے؟ لیکن جن لوگوں نے اپنی آنکھیں بند کر رکھی ہوں اہو و اعراض کی پٹیاں ان پر بندھ چکی ہوں، ان کا کیا علاج؟ ان کو جو بھی اور جتنے بھی کرشمے دکھائے جائیں یہ ان سے بھی اسی طرح آنکھیں بند کر لیں گے۔ والعیاذُ باللہ العظیم۔
۲۷. یعنی یہ لوگ اپنے اس اعتراف و اقرار میں بھی جھوٹے ہیں کہ اگر ہمیں دنیا میں دوبارہ لوٹا دیا جائے تو ہم اپنے رب کی آیتوں کا انکار نہیں کریں گے، اور ہم ضرور اہل ایمان میں سے ہو جائیں گے۔ چنانچہ اگر ان کو دنیا میں دوبارہ لوٹا بھی دیا جائے تو بھی انہوں نے وہی کچھ کرنا ہے جو اس سے پہلے کرتے رہے تھے، کیونکہ ان کی تکذیب کی علت اور اس کا اصل سبب یہ نہیں تھا کہ ان پر اصل حقیقت واضح نہیں ہوئی تھی۔ بلکہ یہ لوگ دل سے جانتے تھے کہ یہ قرآن حق ہے اور یہ کہ پیغمبر سچے ہیں اور جزاء و سزا ایک ہونی شدنی حقیقت ہے لیکن حب دنیا، اتباع ہویٰ کبر و غرور اور حسد و ہٹ دھرمی وغیرہ نے ان کی آنکھیں کھلنے نہیں دی تھیں، سو اب اگر یہ لوگ دنیا میں دوبارہ چلے بھی جائیں تو جس طرح یہ لوگ اس سے پہلے دل کی شہادت کے خلاف حق کو جھٹلاتے رہے تھے، آئندہ بھی اسی طرح جھٹلائیں گے اور اپنے اس مشاہدے کو یہ لوگ زیادہ سے زیادہ ایک ڈراؤنے خواب کی طرح سمجھیں گے اور بس، والعیاذ باللہ
۳۱. سو منکرین آخرت اگرچہ دنیا میں کتنی ہی عیش و عشرت کی زندگی گزاریں وہ بہرحال خسارے میں ہیں۔ اور ایسے ہولناک خسارے میں کہ اس جیسا دوسرا کوئی خسارہ نہیں ہو سکتا، کہ یہ وہ خسارہ ہو گا جس کی تلافی و تدارک کی پھر کوئی صورت ان کے لئے ممکن نہ ہو گی جس قیامت کی تکذیب پر آج یہ لوگ اپنے عناد و ہٹ دھرمی کی بناء پر کمربستہ ہیں کل وہ جب اپنے وقت مقرر ایک حقیقت واقعیہ کی صورت میں ان کے سامنے آ جائے گی تو اس وقت انکی آنکھیں پوری طرح کھل جائینگی، اور ان کو سب کچھ معلوم ہو جائے گا، اور وہ ان کے سامنے اچانک اس طرح ظاہر ہو گی کہ ان کے ہوش اڑ جائیں گے کہ جس چیز کو یہ لوگ بعید از امکان و وقوع سمجھتے تھے۔ وہ اپنی تمام تر قہر مانیوں کے ساتھ ان کے سامنے موجود ہے۔ تو اس وقت یہ لوگ چیخ اٹھیں گے کہ ہائے ہماری کم بختی ہماری اس تقصیر اور کوتاہی پر جو ہم لوگوں نے اپنی دنیاوی زندگی میں اس کے بارے میں روا رکھی تھی۔ اور اس وقت ان کا حال یہ ہو گا کہ انہوں نے اپنے گناہوں کے بوجھ اپنی پیٹھوں پر اٹھا رکھے ہوں گے۔ اور بڑے ہی بُرے بوجھ ہوں گے وہ جو ان لوگوں نے کشف حقائق، اور ظہور نتائج کے اس یوم عظیم میں سب دنیا کے سامنے اپنی پیٹھوں پر اٹھا رکھے ہوں گے۔ وہ ایسے ہولناک بوجھ ہوں گے جو کبھی ان سے کبھی اتریں گے ہی نہیں والعیاذ باللہ جَل وعلا
۳۲. کہ آخرت کی اس اصل حقیقی اور اَبَدی زندگی کے تقاضوں کو پس پشت ڈال کر اسی دنیا کی اس فانی اور عارضی زندگی کے عیش و عشرت کو سب کچھ سمجھے بیٹھے ہو۔ اور اسی کے کھیل تماشے میں مست اور محو ہو۔ اور اسی کے متاع اور حطام کے جوڑنے جمع کرنے میں لگے ہوئے ہو۔ حالانکہ آخرت کا وہ گھر اس سے کہیں بہتر اور بڑھ کر بھی ہے اور دائمی اور ابدی بھی۔ جبکہ اس کے مقابلے میں دنیا اور اس کی ہر چیز عارضی، فانی، اور وقتی ہے سو دائمی اور ابدی زندگی کے تقاضوں کو پس پشت ڈال کر عارضی اور فانی چیزوں کو اپنا مقصد اور نصب العین بنا لینا خساروں کا خسارہ ہے۔ اور ایسا ہولناک خسارہ جس کی تلافی و تدارک کی پھر کوئی صورت ممکن ہو گی والعیاذ باللہ العظیم، اور آخرت کی اس حقیقی اور ابدی زندگی کی کامیابی اور اس کی نعیم مقیم سے سرفرازی کی اساس و بنیاد تقوی و پرہیزگاری ہے۔ جس کے حصول کا موقع یہی دنیاوی زندگی ہے وباللہ التوفیق لما یحب ویرید، وعلی مایحب ویرید، بکل حالٍ من الاحوال
۳۴. سو اس ارشاد سے پیغمبر کی تسکین و تسلیہ کے لئے اس سنت الٰہی اور دستور خداوندی کی طرف اشارہ فرمایا گیا ہے جو اس نے اپنے انبیاء اور انکی امتوں کے امتحان کے لئے اختیار فرمایا ہے۔ کہ حضرات انبیاء و رسل اور ان کے ساتھیوں کو اللہ تعالیٰ کی براہِ راست مدد سے سرفرازی کے لئے ابتلاء و آزمائش کے ایک طویل اور صبر آزما مرحلے سے گزرنا پڑتا ہے اس دوران ان کو انکی امتوں کی طرف سے طرح طرح کی ایذائیں پہنچائی گئیں۔ ان کی تکذیب کی گئی۔ اور اس طرح حق کے مخالفین کے اندر جو کچھ تھا وہ بھی ابھر کر باہر آگیا، اور حضرات انبیاء و رسل اور ان کے ساتھیوں کے اندر جو جو جوہر مخفی و مستور تھے وہ بھی نکھر کر سب کے سامنے آ گئے۔ سو یہی وقت وہ وقت ہوتا ہے جب منکرین حق پر حجت تمام ہو جاتی ہے۔ اور حضرات انبیاء و رسل اور ان کے ساتھیوں کے لئے اللہ کی مدد ظاہر ہوتی ہے۔ یہ اللہ تعالیٰ کی مقرر فرمودہ سنت اور اس کا دستور ہے اور اللہ کی سنت کو کوئی تبدیل نہیں کر سکتا۔ تمام رسولوں کی سرگزشتیں اللہ تعالیٰ کی اس سنت کی شاہد ہیں اور ان کی ان سرگزشتوں کا کچھ حصہ آپ کو سنایا بھی جا چکا ہے۔ پس آپ بھی اسی طرح صبر و استقامت سے کام لیں جس طرح کہ ان پہلے رسولوں نے کام لیا فَاصْبِرْ کَمَا صَبَرَ اُوْلُوا الْعَزْمِ مِنَ الرُّسُلِ وَلَا تَسْتَعْجِلْ لَّہُمْ الایۃ (الاحقاف۔۳۵)
۳۵. کہ جبری ہدایت نہ مفید ہے نہ مطلوب مفید و مطلوب تو وہی ہدایت ہے جو انسان کی چاہت و رغبت اور اس کے اپنے ارادہ و اختیار سے ہو۔ اور وہ چیز ان لوگوں کے اندر ہے نہیں۔ اس لئے ان کو دولت حق و ہدایت سے سرفرازی نصیب نہیں ہو سکتی، پس آپ ان کے پیچھے نہ پڑیں۔ بلکہ ان کو انکے اپنے حال پر چھوڑ دیں، کہ یہ اپنے طبعی اور منطقی انجام کو پہنچ کر رہیں۔ کہ ایسے ہٹ دھرموں کے پیچھے پڑھنا جہالت اور نادانی ہے۔ کہ پتھر پر جونک لگانا کسی کے بس میں نہیں ہو سکتا۔ والعیاذ باللہ العظیم۔
۳۶. سو انہوں نے بہرحال لوٹ کر اللہ تعالیٰ ہی کے حضور آنا اور وہاں اپنے زندگی بھر کے لئے کرائے کا حساب دینا اور اس کا پھل پانا ہے۔ وہاں پر ان کا سب حساب کتاب چکا دیا جائے گا۔ اور عدل و انصاف کے تقاضوں کے عین مطابق چکا دیا جائے گا اور انہی کے مطابق ان کے ساتھ معاملہ کیا جائے گا۔ اور یُرْجَعُوْنَ کے صیغہ مجہول کے ساتھ اس حقیقت کو واضح فرما دیا گیا کہ ایسا بہرحال ہو گا، اور یہ لوگ چاہیں یا نہ چاہیں انہوں نے بہرحال اور آخرکار لوٹ کر اس کے حضور پہنچنا ہے نیز اس ارشاد میں پیغمبر کے لئے تسلیہ و تسکین کا سامان بھی ہے۔ کہ اس سے واضح فرما دیا گیا کہ یہ لوگ زندہ نہیں مردہ ہیں، جو سننے سمجھنے اور فہم و ادراک کی اہلیت و صلاحیت سے محروم ہیں۔ پس یہ اگر دعوت حق کو سننے ماننے کے لئے تیار نہیں ہوتے تو اس میں قصور آپ کا، یاآپ کی دعوت کا نہیں بلکہ خود ان لوگوں کا ہے کہ یہ مردے ہیں جو سنتے سمجھتے نہیں۔ ان کو تو اللہ ہی قیامت کے روز اٹھائے گا۔ اور وہی ان کو اس موقع پر سنائے گا جس کو یہ اس وقت خوب سنیں سمجھیں گے، جیسا کہ دوسرے مقام پر ارشاد فرمایا گیا اَسْمِعْ بِہِمْ وَاَبْصِرْ یَوْمَ یَأْتُوْنَنَا۔ مگر اس وقت اس کے سننے ماننے سے ان کو کوئی فائدہ بہرحال نہیں ہو گا، کہ وہ ماننے اور قبول کرنے کا وقت نہیں ہو گا، پس آپ ان کی وجہ سے غمگین و پریشان نہ ہوں۔ بلکہ ان کا معاملہ اللہ تعالیٰ ہی کے حوالے کر دیں، وہی ہے سب کچھ جاننا سب سے بہتر فیصلہ کرنے والا
۳۹. سو اس سے مشرکین کے ضمیروں کو جھنجھوڑا گیا ہے۔ اور شرک کی تردید کے لئے ایک انفسی دلیل کو ان کے سامنے پیش فرمایا گیا ہے، چنانچہ ان سے خطاب کر کے ارشاد فرمایا گیا کہ تم لوگ جو اس طنطنہ اور غطرسہ کے ساتھ عذاب کا مطالبہ کرتے ہو، تو بھلا یہ تو بتلاؤ کہ تم نے اس سے بچاؤ کے لئے آخر کیا سامان کر رکھا ہے؟ فرض کرو اللہ تعالیٰ وہی عذاب تم پر بھیج دے جس کا مطالبہ تم لوگ کرتے ہو، یا قیامت کی وہی گھڑی تم پر اچانک آ دھمکے جس سے تم لوگوں کو خبردار کیا جا رہا ہے۔ تو پھر کون ہے جس کو تم اپنی مدد کے لئے پکارو گے؟ اگر تم لوگ اپنے اس دعوے میں سچے ہو کہ اس کے کچھ اور شریک بھی ہیں۔ظاہر ہے ایسا کوئی بھی نہیں جس کو تم لوگ ایسے کسی موقع پر اپنی مدد کے لئے پکار سکو۔ سو اس سے ثابت ہوتا ہے کہ تمہارا شرک اور شرکاء کا یہ دعوی غلط اور بے بنیاد ہے۔ کیونکہ کسی ایسے ہولناک وقت میں تم لوگ ایک اللہ ہی کو پکارتے ہو۔ اور اس کے سوا دوسروں کو تم یکسر بھول جاتے ہو۔ اور اپنی حاجت روائی اور مشکل کشائی کے لئے اس وقت تم اسی وحدہٗ لاشریک کو پکارتے ہو۔ اور وہی ہے جو ایسی مصیبت کے وقت تمہاری یا کسی بھی مصیبت زدہ کی مشکل کشائی اور فریاد رسی فرماتا ہے، اور فرما سکتا ہے۔ سو وہ اگر چاہے تو تم سے اس مصیبت کو دور فرما دے کہ حاجت روا و مشکل کشا سب کا بہرحال وہی وحدہٗ لاشریک ہے۔ سبحانہ و تعالیٰ
۴۳. سو اس ارشاد سے اللہ تعالیٰ کی اس سنت کو بیان فرمایا گیا ہے جو اس نے کسی قوم کے عذاب کے لئے مقرر فرما رکھی ہوتی ہے اور اس کے لئے تاریخی شہادت کو بھی پیش فرمایا گیا ہے۔ چنانچہ پیغمبر کو خطاب کر کے ارشاد فرمایا گیا کہ ہم نے آپ سے پہلے بہت سی قوموں کے پاس اپنے رسول بھیجے تو ان کو مختلف قسم کی مالی اور جسمانی مصیبتوں میں مبتلا کیا تاکہ ان کے دلوں میں خدا کا خوف پیدا ہو۔ ان کی اکڑی ہوئی گردنوں میں خم آ سکے۔ اور وہ سوچیں کہ اگر انہوں نے پیغمبر کی بات نہ مانی۔ تو بالآخر وہ خداوند قدوس کی فیصلہ کن کی گرفت میں آ جائیں گے اور انکو تباہ و برباد کر دیا جائے گا۔ لیکن تاریخ شاہد ہے کہ ایسے منکر و معاند اور ہٹ دھرم لوگوں نے ان تنبیہی قسم کے عذابوں سے اس طرح کا کوئی سبق نہیں لیا۔ ان کے دل نرم پڑنے کے بجائے اور سخت ہو گئے، شیطان ان کے کاموں کو ان کے سامنے مزین کر کے، اور خوشنما بنا کر ہی دکھاتا گیا جس سے وہ لوگ اپنی بغاوت و سرکشی ہی کی روش پر چلتے گئے۔ اور حق کے آگے جھکنے اور اس کی طرف رجوع کرنے کے بجائے وہ الٹا مست و مغرور ہو گئے اور اس خبط میں پڑھتے چلے گئے کہ ہم جس روش اور راہ پر چل رہے ہیں وہی صحیح اور درست ہے۔ یہاں تک کہ وہ اپنے ہولناک انجام کو پہنچ کر رہے، اور ایسے کہ ان کو قصہ پارینہ بنا کر رکھ دیا جو کہ طبعی نتیجہ اور منطقی انجام ہے کفر و انکار کا، والعیاذ باللہ
۴۴. سو اس سے دستور الٰہی اور سنت خداوندی کے اگلے مرحلے کا ذکر فرمایا گیا ہے کہ جب ان لوگوں نے ان تنبیہی عذابوں سے کوئی سبق نہ لیا۔ اور یہ اکڑتے اور بگڑتے ہی گئے تو اللہ تعالیٰ نے اپنی سنت امہال کے مطابق ان کے لئے ان کی تمام مطلوبات و مرغوبات کے دروازے کھول دیئے۔ یہاں تک کہ یہ اپنی کامیابیوں پر مست اور مگن ہو گئے، اور ان کا پیمانہ لبریز ہو گیا تو اس وقت اللہ کے عذاب نے ان کو یکایک اس طرح آپکڑا کہ ان کے حواس اڑ گئے۔ اور یہ اپنے اس آخری اور انتہائی ہولناک انجام کو پہنچ کر رہے جس کا مستحق انہوں نے اپنے آپ کو بنا لیا تھا۔ اور اس طرح جڑ کاٹ کر رکھ دی گئی ایسے ظالم لوگوں کی، اور اللہ کی زمین کو پاک کر دیا گیا ان کے ناپاک وجود سے، والحمد للہ رب العالمین
۴۶. 	۱:سو تم لوگ ہماری رحمت و عنایت کی شانوں کو بھی دیکھو کہ ہم کس طرح انداز بدل بدل کر ان لوگوں کو اپنی آیتیں اور نشانیاں سناتے ہیں تاکہ یہ راہ حق و ہدایت کو اپنائیں، تاکہ اس کے نتیجے میں خود ان کا بھلا ہو۔ مگر یہ ہیں کہ اسے موڑے ہوئے ہیں، اور راہ راست کو اپنانے کو تیار نہیں ہوتے۔ سو اس آیت کریمہ میں ان لوگوں کے قلوب و ضمائر کو جھنجھوڑتے ہوئے اور ان کے دلوں پر دستک دیتے ہوئے ارشاد فرمایا گیا کہ ان سے پوچھو کہ اگر اللہ تعالیٰ تم لوگوں کی قوت سمع و بصر کو تم سے چھین لے، اور تمہارے دلوں پر ٹھپہ لگا دے تو پھر کون سا ایسا معبود ہے جو تمہاری ان قوتوں کو بحال کر سکے؟ اور تمہیں یہ کھوئی ہوئی چیزیں واپس دے سکے؟ سو جب ایسا کوئی معبود نہیں ہے، اور تم لوگوں کو خود اس کا اعتراف و اقرار بھی ہے، کہ ایسی کوئی بھی ہستی نہیں۔ تو پھر بھی تم لوگ غفلت ولاپروہی کے ساتھ اس کے عذاب کا مطالبہ آخر کیوں اور کس طرح کرتے ہو؟ یہ تم لوگوں کی کیسی مت ماری ہے؟سو اس سے اس اہم اور بنیادی حقیقت کو واضح فرما دیا گیا کہ انسان پر اللہ تعالیٰ کا کوئی بھی عذاب کسی بھی وقت، اور کسی بھی صورت میں آ سکتا ہے، یہ کسی بھی طرح اس کی گرفت و پکڑ سے باہر نہیں ہو سکتا، اس لئے اس کو اس کی گرفت و پکڑ سے ہمیشہ ڈرتے، اور اس کی پناہ مانگتے رہنا چاہیئے، فَلَا یأْمَنُ مَکْرَ اللّٰہِ اِلاَّ الْقَوْمُ الْخَاسِرُوْنَ، والعیاذُ باللہ جل وعلا۔ 	
     ۲ : سو اس سے منکرین و غافلین کے دلوں پر ایک اور دستک دی گئی ہے کہ ان سے کہو کہ تم لوگ یہ تو بتاؤ کہ اگر اللہ کا عذاب تم پر بالکل اچانک بغیر کسی انذار اور نوٹس کے بالکل غفلت اور بے خبری میں آ جائے، یا کھلم کھلا دن دہاڑے اور ڈنکے کی چوٹ آ جائے، تو اس کا راستہ آخر کون روک سکتا ہے؟ اور ایسے عذاب کی زد میں وہی لوگ آئیں گے جو اپنے اعراض و انکار پر اڑے ہوئے ہیں۔ اور جو اپنی بد اعمالیوں کی بناء پر اس کے مستحق اور سزاوار ہوں گے۔ سو عقل و نقل کا تقاضہ یہ ہے کہ تم لوگ اس عذاب کا مطالبہ کرنے کے بجائے اس سے بچنے کی فکر کرو۔ کہ اس کے آ جانے کے بعد اس سے بچنے اور بھاگنے کی پھر کوئی صورت تم لوگوں کے لئے ممکن نہیں ہو گی۔
۴۹. اور اسی وحی کی پیروی میں میں تم لوگوں کو اس ہولناک عذاب سے آگاہ اور خبردار کر رہا ہوں جو تمہارے کفر و انکار کے نتیجے میں تم لوگوں پر بالآخر آکر رہنے والا ہے۔ تاکہ تم لوگ اس سے بچنے کی فکر کر سکو۔ سو میری دعوت و پکار سراسر تم لوگوں کی بھلائی اور خیر خواہی کے جذبے پر مبنی ہے اس سے آگے بڑھ کر میں نے نہ کوئی دعوی کیا ہے، اور نہ کر سکتا ہوں۔ تو پھر تم لوگ مجھ سے ان چیزوں کے بارے میں کیوں جھگڑتے ہو، جو میرے علم و اختیار میں نہیں؟میرے پاس نہ تو اللہ کے خزانے ہیں۔ نہ میں غیب جانتا ہوں۔ اور نہ ہی میں نے کبھی یہ دعوی کیا کہ میں کوئی فرشتہ ہوں۔ میں تو تم لوگوں سے صرف یہ بات کہتا ہوں کہ میں اللہ کا رسول ہوں اور میرا کام اس وحی کی پیروی کرنا ہے جو میری طرف میرے رب کی جانب سے بھیجی جاتی ہے اور بس اب یہاں دیکھئے کہ اس ارشاد ربانی میں پیغمبر کس صراحت و وضاحت اور صحت و صفائی کے ساتھ اپنے سے علم غیب کی نفی کرتے ہیں اور صاف کہتے ہیں کہ میں غیب نہیں جانتا۔ مگر اہل بدعت کا اس کے باوجود کہنا اور ماننا ہے کہ پیغمبر عالم غیب ہوتے ہیں۔ فالی اللہ المشتکیٰ۔ وہو المستقان بکل حال من الاحوال، وفی کل حین من الاحبان، آیت کریمہ کے آخر میں ارشاد فرمایا گیا کہ اندھا اور آنکھوں والا باہم برابر نہیں ہو سکتے۔ تو کیا تم لوگ اتنا بھی نہیں سوچتے؟
۵۱. واضح رہے کہ مشرکین مکہ آنحضرت صلی اللہ علیہ و سلم کی دعوت کے مقابلے میں اور ان کی مخالفت میں جن حیلوں بہانوں سے کام لیتے تھے ان میں سے ایک یہ بھی تھا کہ آپ کے پیروکار غریب اور مفلس لوگ ہیں اس بناء پر اول تو ان لوگوں کا کہنا تھا کہ اگر یہ دین اللہ کی طرف سے ہوتا۔ اور حق ہوتا جیسا کہ محمد کا دعوی ہے (صلی اللہ علیہ و سلم) تو پھر یہ غریب اور مفلس لوگ ہم سے پہلے اس کو نہ اپناتے، جیسا کہ دوسرے مقام پر ارشاد فرمایا گیا لَوْ کَانَ خَیْرًا مَّا سَبَقُوْنَا اِلَیْہِ الایٰۃ (الاحقاف۔۱۱) یعنی کافر لوگوں کا ایمان والوں کے بارے میں کہنا ہے کہ اگر یہ دین سچا اور کوئی خیر کی چیز ہوتا تو یہ لوگ ہم سے کبھی اس کی طرف آگے نہ نکل سکتے۔ بلکہ ان کے بجائے ہم اس کو سب سے پہلے اپناتے۔ اور جب ہم نے ایسے نہیں کیا، تو اس کا مطلب یہی ہے کہ یہ خیر اور حق نہیں ہے۔ والعیاذُ باللہ العظیم، پھر ان کا کہنا تھا کہ کم از کم یہ کیا جائے کہ ان مفلسوں اور قلاشوں کو ہماری مجلسوں سے دور رکھا جائے جہاں ہم بیٹھیں ان کو وہاں نہ آنے دیا جائے کہ ان کے ساتھ بیٹھنا ہماری توہین ہے والعیاذُ باللہ جل وعلا، تو ان متکبروں کے اس متکبرانہ مطالبے کے جواب میں آنحضرت صلی اللہ علیہ و سلم کو خطاب کر کے ارشاد فرمایا گیا کہ ان بندگان صدق و صفا کو اپنے سے دور نہیں کرنا جو صبح و شام اللہ تعالیٰ کو پکارتے ہیں، اور اسی کی رضا و خوشنودی کے طالب و متلاشی ہیں۔ اگر ان کو اپنے سے دور کر دیا تو آپ ظالموں میں سے ہو جائیں گے۔ یہاں پر خطاب اگرچہ پیغمبر سے ہے، لیکن سنانا دراصل ان منکرین و مکذبین ہی کو مقصود ہے جو ان مخلصین کو دور کرنے کا مطالبہ کرتے تھے اور اس انداز خطاب میں دراصل بلاغتِ کلام کا یہ طریقہ و اسلوب کار فرما ہے کہ اہل حق کو حقیر جاننے والے، اور ان کو اپنی مجلسوں سے ہٹانے کا مطالبہ کرنے والے یہ لوگ اس قابل نہیں کہ ان سے براہ راست خطاب کیا جائے۔ اس لئے ان کو یہ بات پیغمبر کے توسط سے سنائی جا رہی ہے۔ کہ ان لوگوں کا یہ کافرانہ اور متکبرانہ مطالبہ بالکل مردود اور ناقابل قبول ہے۔
۵۴. سو اس ارشاد سے پیغمبر کو ان بندگان صدق و صفا کے ساتھ لطف و عنایت اور رحمت و شفقت کا معاملہ کرنے کی ہدایت فرمائی گئی ہے جن کے لئے کفار قریش نے دھتکار دینے کا مطالبہ کیا تھا۔ کیونکہ اللہ تعالیٰ کے یہاں اصل قدر و قیمت صدق و اخلاص، اور ایمان و یقین ہی کی ہے، جس سے یہ بندگان صدق و صفا مالا مال ہیں، سو پیغمبر کو خطاب کر کے ہدایت فرمائی گئی کہ جب آپ کے پاس ہمارے یہ بندے آئیں جو ہماری آیتوں پر ایمان رکھتے ہیں تو آپ سلامتی اور رحمت کی دعا کے ساتھ ان کا خیر مقدم کیا کریں اور ان کو ہماری طرف سے یہ خوشخبری سنا دیں کہ اللہ تعالیٰ نے اپنے با ایمان بندوں پر رحمت فرمانے کو اپنے اوپر واجب کر رکھا ہے، کہ اس کی یہاں اصل قدر و قیمت صدق و اخلاص اور ایمان و یقین کی دولت ہی کی ہے جس سے یہ حضرات مالا مال ہیں، پس وہ ان کو اپنی رحمت سے ضرور نوازے گا اگر انھی میں سے کسی سے نادانی کی بناء پر کوئی غلطی صادر ہو جائے اور اس کے بعد وہ توبہ اور اصلاح کرے تو اللہ بڑا ہی بخشنے والا مہربان ہے۔ فاغفرلی وارحمنی یا ربی فانک الغفور الرحیم، وانا استغفرک واتوب الیک،
۵۶. یعنی جس عذاب کے لئے تم لوگ مجھ سے جلدی مچائے ہوئے ہو وہ میرے پاس نہیں ہے، اس کا فیصلہ اللہ تعالیٰ ہی کے قبضہ قدرت و اختیار میں ہے، وہی حق بیان فرماتا ہے، اور وہی ہے سب سے اچھا فیصلہ کرنے والا ہے، اس لئے عذاب کے بارے میں فیصلہ اسی کے حوالے اور اسی کے علم میں ہے۔ میرا اس میں کوئی دخل نہیں، میرا کام تو صرف یہ ہے کہ میں تم لوگوں کے عذاب سے خبردار کر دوں تاکہ تم اس سے بچ سکو قبل اس سے کہ وہ تم پر آ دھمکے والعیاذُ باللہ، سو پیغمبر کا اصل کام انذار اور تبلیغ ہوتا ہے اور بس منکروں پر عذاب لے آنا نہ ان کے بس میں ہوتا ہے اور نہ ہی ان کے ذمے، یہ سب کچھ اللہ تعالیٰ ہی کی مشیئت پر مبنی و موقوف ہوتا ہے، سبحانہ و تعالیٰ۔
۵۷. سو اس ارشاد میں ایک طرف تو ظالموں کے لئے تہدید اور دھمکی ہے کہ یہ لوگ اور ان کا ظلم سب اللہ کے علم میں ہے، پس یہ اپنے ظلم کے بھگتان سے بچ نہیں سکیں گے، اللہ تعالیٰ اپنے حلم و کرم سے ان کو ڈھیل دے رہا ہے تاکہ یہ اس ہولناک انجام سے بچنے کی فکر و کوشش کر سکیں۔ نہیں تو پھر یہ اپنے بچانے کو لبریز کر لیں تاکہ اس کے بعد ان کے لئے کسی عذر و معذرت کی کوئی گنجائش باقی نہ رہ جائے۔ دوسری طرف اس میں اہل ایمان کے لئے تفویض کا درس ہے کہ جب یہ ظالم لوگ اللہ تعالیٰ کے علم میں ہیں تو پھر تمہیں انکے بارے میں زیادہ فکر مند ہونے کی ضرورت نہیں۔ وہ ان سے خود نبٹ لے گا، اور اپنے علم و حکمت اور عدل و انصاف کے تقاضوں کے عین مطابق نبٹے گا۔ تیسری طرف اس میں ان ظالموں کی حماقت اور بدبختی کا بھی اظہار ہے کہ یہ لوگ پیغام حق و ہدایت سے منہ موڑ کر خود اپنی جانوں پر ظلم ڈھا رہے ہیں، کہ اللہ تعالیٰ تو ان کو اپنی رحمتوں سے نوازنا چاہتا ہے مگر یہ لوگ اپنے لئے عذاب کا مطالبہ کرتے ہیں، اللہ ان کو روٹی دے رہا ہے مگر یہ اس سے پتھر مانگ رہے ہیں، اس کی طرف سے ان کو مچھلی عنایت فرمائی جا رہی ہے، مگر یہ سانپ کے درے ہیں، سو یہ کتنی بڑی بدبختی اور کس قدر حرمان نصیبی ہے اپنا رہے ہیں، اور یہی نتیجہ ہوتا ہے نور ایمان سے محرومی کا، کہ اس سے انسان کی مت مار دی جاتی ہے، والعیاذ باللہ
۵۸. سو اس کا علم ایک ایسی عظیم الشان اور کھلی کتاب میں ہے جس سے کوئی چیز غائب اور مخفی نہیں ہو سکتی۔ ہر خشک و تر اس کے اس بے مثال رجسٹر میں درج ہے اس کی کائنات کے سب خزانے اور ان خزانوں کی تمام چابیاں اسی کے علم اور اسی کے قبضہ قدرت و اختیار میں ہیں، وہی جس کے لئے چاہے روزی کشادہ کرتا ہے اور جس کے لئے چاہے تنگ فرماتا ہے جیسا کہ اس کے علم اور اس کی حکمت کے تقاضوں کے مطابق ہوتا ہے۔ سو معاملہ اسی کی مشیئت و حکمت کے تابع ہے، جیسا کہ دوسرے مقام پر ارشاد فرمایا گیا لَہ، مَقَالِیْدُ السَّمٰوٰتِ وَالْاَرْضِ یَبْسُطُ الرِّزْقَ لِمَنْ یَّشَآءُ وَیَقْدِرُ(الشوریٰ۔ ۱۲) یعنی اسی کے پاس ہیں چابیاں آسمانوں اور زمین کے تمام خزانوں کی۔ وہ جس کے لئے چاہتا ہے روزی کشادہ فرماتا ہے اور جس کے لئے چاہتا ہے تنگ فرماتا ہے، یعنی اپنی حکمت کے تقاضوں کے مطابق سو اس کے کمال علم و حکمت کا یہ اعتقاد ہی ہے جو اہل ایمان کے اندر کامل تفویض کامل رضابالقضاء اور کامل توکل و اعتماد پیدا کرتا ہے اور اس ضمن میں معمولی غلطی بھی شرک کی راہیں کھول دیتی ہے۔ اور یہی چیز آخرت پر سچے پکے ایمان کی اساس و بنیاد ہے، اور اسی سے انسان کے اندر خشیت خداوندی پیدا ہوتی ہے جو انسان کو صحیح راہ پر ڈالتی ہے۔ وباللہ التوفیق لمایحب ویرید، وعلی مایحب ویرید، بکل حال من الاحوال،
۶۱. سو مالک اور مولائے حقیقی سب کا وہی وحدہٗ لاشریک ہے۔ سب نے آخرکار لوٹ کر بہرحال اسی وحدہٗ لاشریک کے حضور حاضر ہونا ہے۔ جہاں انہوں نے اپنے زندگی بھر کے کئے کرائے کا حساب دینا اور اس کا پھل پانا ہے۔ تاکہ اس طرح عدل و انصاف کے تقاضے پورے ہو سکیں۔ اور بدرجہ تمام و کمال پورے ہو سکیں، سو اس کے حضور لوٹ کر ان سب نے جانا ہے، اور بہرحال جانا ہے کہ مولائے حقیقی سب کا وہی وحدہٗ لاشریک ہے اس کے سوا لوگوں نے جو مختلف شرکاء اور شفعاء گھڑ رکھتے ہیں، وہ سب بے حقیقت اور بے بنیاد ہیں۔ وہ ان کے کچھ بھی کام نہیں آ سکیں گے، کہ ان کی کوئی اصل اور حقیقت ہے ہی نہیں۔
۶۲. سو اس سے ایک طرف تو توحید کی ایک انفسی دلیل سامنے آتی ہے کہ مشکل اور سختی کے ایسے مواقع پر مشرک لوگ اپنے خود ساختہ اور من گھڑت حاجت رواؤں اور مشکل کشاؤں کو بھول کر اسی وحدہٗ لاشریک کو پکارتے ہیں، جس سے یہ حقیقت واضح ہو جاتی ہے کہ انسان کے اندر اگرچہ وہ مشرک انسان ہی کیوں نہ ہو، اس کے تحت الشعور میں توحید خداوندی کا عقیدہ مرکوز اور موجود ہے۔ مگر فطرت کی اس آواز کو دبا کر مشرک لوگوں نے شرک کو اپنے اوپر خود سوا کر رکھا ہے اور دوسری طرف اس سے ایسے لوگوں کی ناشکری، بے انصافی اور بدعہدی بھی سامنے آتی ہے کہ مشکل اور سختی کے اس وقت میں تو یہ لوگ اللہ تعالیٰ کو پکار کر اس سے یہ عہد کرتے ہیں کہ اگر تو نے ہمیں اس مشکل سے بچا کر نکال لیا تو ہم ضرور تیرے شکر گزار رہیں گے۔ مگر اس کے بعد ان کا حال پھر وہی پہلے والا ہو جاتا ہے۔ سوائے کچھ ہی لوگوں کے جو راہ راست پر رہتے ہیں۔ جیسا کہ دوسرے مقام پر ارشاد فرمایا گیا فَلَمَّا نَجّٰہُمُ اِلَی الْبَرِّ فَمِنْہُمْ مُّقْتَصِدٌ (لقمٰن۔۳۲) یعنی جب اللہ تعالیٰ ان کو سمندر کی موجوں سے نکال کر خشکی میں لے آتا ہے تو ان میں سے کچھ ہی راست رو رہتے ہیں۔
۶۴. سو اللہ کا عذاب کبھی بھی کہیں سے بھی۔ اور کسی بھی شکل میں آ سکتا ہے۔ والعبادُ بِہٖ جَلَّ وَعلا۔ پس اس سے کبھی بھی غافل اور بے فکر و لاپروا نہیں ہونا چاہئے، بلکہ اس سے ہمیشہ ڈرتے اور بچتے رہنے کی فکر و کوشش میں رہنا چاہیے یہی کہ اس کے عذاب سے بے فکری و لاپرواہی بڑے ہی سخت اور انتہائی ہولناک خسارے کا سودا ہے۔ اس لئے اس سے بے فکر اور لاپروا وہی لوگ ہوتے ہیں جو سخت خسارے میں مبتلا ہونے والے ہوتے ہیں، جیسا کہ دوسرے مقام پر ارشاد فرمایا گیا فَـلَا یَأْمَنُ مَکْرَ اللّٰہِ اِلاَّ الْقَوْمُ الْخَاسِرُوْنَ (الاعراف۔٩٩) والعیاذ باللہ العظیم۔
۶۶. نباء کسی بڑے حادثے کی خبر کو کہا جاتا ہے، یہاں اس سے مراد اسی عذاب کی خبر ہے جس سے قرآن حکیم خبردار کرتا ہے۔ سو اس سے واضح فرما دیا گیا کہ پیغمبر کی اصل ذمہ داری تو  انذار اور تبلیغ ہے۔ اور اس کو انہوں نے پورا کر دیا۔ اور با حسن وجوہ پورا کر دیا۔ اور اس سے وہ اپنی ذمہ داری سے سبکدوش ہو گئے، اب رہ گئی یہ بات کہ وہ عذاب کب اور کس شکل میں آئے گا تو اس کا علم اللہ تعالیٰ ہی کے پاس ہے، البتہ اس بارے میں یہ بات واضح رہنی چاہیے کہ اللہ تعالیٰ کی تقدیر میں ہر چیز کا ایک وقت مقرر ہے۔ جب وہ مقرر وقت آ جائے گا تو تم لوگ اصل حقیقت کو خود دیکھ لو گے اور اچھی طرح دیکھ لو گے، والعیاذُ باللہ العظیم، اللہ تعالیٰ ہمیشہ اور ہر حال میں اور ہر اعتبار سے اپنی حفاظت و پناہ میں رکھے۔ آمین ثم آمین،
۶۷. سو اس ارشاد سے واضح فرما دیا گیا کہ کوئی شخص یا گروہ اگر کھلم کھلا، اور اعلانیہ طور پر خدا و رسول کے خلاف کسی طرح کا کوئی بکواس کرے اور داعیِ حق کے لئے اس کی مخالفت اور تردید کرنا بھی ممکن نہ ہو۔ تو ایسے میں وہاں پر اور ایسے لوگوں کے ساتھ خاموش بیٹھے رہنا ناجائز، اور اس کی غیرت ایمانی اور تقاضائے دین کے خلاف ہے۔ کہ اس سے وہ حمیت حق مجروح ہوتی ہے جو کہ تقاضائے ایمان ہے۔ اور جس کا ضعف شدہ شدہ انسان کو اس نفاق میں مبتلا کر دیتا ہے جس کے نتیجے میں آخرکار وہ حمیت و حمایت حق کی دولت سے ہی محروم ہو جاتا ہے۔ اور وہ توہین دین کے ارتکاب کرنے والوں کے خلاف زبان کھولنے کی توفیق و سعادت سے بھی عاری ہو جاتا ہے جو کہ بہت بڑا خسارہ ہے اور بڑی ہولناک، محرومی والعیاذُ باللہ العظیم۔
۶۹. 	۱: سو دنیاوی زندگی کی عیش و عشرت کی بناء پر اور اس کی خواہشات و ملذات کو اپنا اصل مقصد بنا کر یہ لوگ دنیا میں ایسے مست و مگن اور اس قدر غافل و لاپروہ ہو گئے کہ حق بات کو سننے اور ماننے کو تیار ہی نہیں ہوتے، دنیاوی زندگی کی چکا چوند نے ان کی آنکھوں پر ایسی پٹی باندھ رکھی ہے کہ اس کی بناء پر یہ اسی دنیا کو سب کچھ سمجھتے ہیں اور اپنے زعم کے مطابق ان کا کہنا اور ماننا ہے کہ ہم کامیاب زندگی گزار رہے ہیں، ہم عیش کر رہے ہیں کہیں سے ہمارے اطمینان میں کوئی رخنہ نہیں ہے اگر ہم لوگ غلط ہیں اور ہمارا راستہ اگر صحیح نہیں جیسا کہ اہل ایمان کا کہنا ہے تو پھر ہمیں یہ سب کچھ آخر کیوں ملا ہوا ہے؟ اور اگر موت کے بعد دوبارہ ہمیں اٹھنا ہوا بھی تو وہاں بھی سب کچھ ہم ہی لوگوں کو ملے گا کہ ہم کو یہ دنیا جو ملی ہوئی ہے، جو اس بات کی دلیل اور علامت ہے کہ ہم لوگ ٹھیک اور راست رو ہیں، سو دنیاوی عیش و عشرت کا یہ پہلو بڑا خطرناک اور تباہ کن ہے کہ اس کی بناء پر اہل باطل کلمہ حق کو سننے اور ماننے کو تیار ہی نہیں ہوتے اور اس طرح یہ لوگ ہمیشہ ہمیشہ کے اس خسارے میں جا گرتے ہیں جس سے نکلنے اور بچنے کی پھر کوئی صورت ان کے لئے ممکن نہیں رہتی۔ حالانکہ اس دنیا ساری کی حیثیت بھی اللہ تعالیٰ کے نزدیک پرکاہ یعنی مچھر کے پر کے برابر بھی نہیں تو پھر اس میں سے کچھ کروڑوں یا اربوں کا مل جانا بھی کیا حیثیت اور وقعت رکھ سکتا ہے؟سو بڑے ہی مغالطے اور سخت دھوکے میں ہیں وہ لوگ جو اس بناء پر دین حق سے منہ موڑے ہوئے ہیں، والعیاذُ باللہ العظیم۔ 	
     ۲:  سو معاند اور ہٹ دھرم لوگوں کے اس معاندانہ رویے کی پرواہ کئے بغیر آپ اس قرآن کے ذریعے لوگوں کو ان کے انجام سے آگاہ اور خبردار کرتے رہیں۔ اور ان کو اس حقیقت سے آگہی بخشتے رہیں۔ کہ آگے کی منزل میں ہر کسی کو اس کے اپنے ایمان و عقیدہ ہی سے سابقہ پیش آنا ہے۔ وہاں پر نہ کوئی کسی کا حامی و مددگار ہو گا اور نہ کوئی کسی کا شفیع اور سفارشی ہو گا، اور نہ کسی سے کسی طرح کا کوئی معاوضہ قبول کیا جائے گا۔ سو ان کو ان اہم اور بنیادی حقائق سے خبردار کرتے ہیں۔ تاکہ لوگوں کو آگہی ہو جائے اور کوئی بے خبری میں اپنے اعمال کی شامت میں گرفتار نہ ہو جائے۔ والعیاذ باللہ العظیم، کیونکہ آپ کا کام بہرحال خبردار کرنا، اور لوگوں کو ان کے انجام سے آگہی بخشنا ہے، جیسا کہ دوسرے مقام پر اس بارے صاف اور صریح طور پر ارشاد فرمایا گیا فَذَکِّرْ اِنَّمَا اَنْتَ مُذَکِّرْ (الغاشیۃ،۲۱) آگے حق بات کو منوا لینا، اور ان کو راہِ حق پر ڈال دینا نہ آپ کے ذمے ہے، اور نہ ہی آپ کے بس میں،
۷۰. کہ وہی وحدہٗ لاشریک جو اس سارے جہاں کا پروردگار ہے وہی اس لائق اور اس کا مستحق ہے کہ ہم اپنی گردنیں اس کے آگے ڈال دیں، اور اسی کے حضور سر تسلیم خم ہو جائیں، سو اس سے مشرکین کی دعوت شرک کا جواب دے دیا گیا کہ تم لوگ تو ہمیں ان چیزوں کی پوجا و پرستش کی طرف بلا رہے ہو جو ہمیں نہ کوئی نفع دے سکیں، اور نہ کسی طرح کا کوئی نقصان پہنچا سکیں، جبکہ ہمیں اس ذات اقدس و اعلیٰ کے آگے سرافگندگی اور حوالگی کا حکم و ارشاد فرمایا گیا ہے، جو کہ سب جہانوں کا خالق و مالک، اور ان کا پروردگار ہے۔ اور جب سارے جہانوں کا رب اور ان کا پروردگار اللہ وحدہٗ لاشریک ہی ہے۔ تو پھر اس کے سوا اور کون ہو سکتا ہے جس کے آگے اپنے آپ کو جھکایا جائے اور کیونکر اور کس بنیاد پر؟ سو اگر رب العالمین کے اسی ایک لفظ میں صحیح طور پر غور و فکر سے کام لیا جائے تو شرک کے سب دروازے بند ہو جاتے ہیں وباللہ التوفیق لما یحب و یرید، وعلی مایحب ویرید۔
۷۱. سو کوئی مانے یا نہ مانے اور تسلیم کرے یا نہ کرے، یہ بہرحال ایک اٹل اور قطعی حقیقت ہے کہ سب نے بہرحال آخرکار اسی وحدہٗ لاشریک کے حضور حاضر ہونا ہے، اور وہاں پہنچ کر اپنے زندگی بھر کے کئے کرائے کا جواب دینا، اور اس کا پھل پانا ہے اور وہاں ہر انسان کو اس کے اپنے ایمان و عقیدہ عمل و کردار اور تقویٰ و پرہیزگاری کی پونجی ہی کام آ سکے گی، پس ہر کوئی دیکھ لے کہ وہ آنے والے اس وقت کے لئے کیا پونجی لے کر جا رہا ہے؟ وَلْتَنْظُرْ نَفْسٌ مَّا قَدَّمَتْ لِغَدٍ وَّاتَّقُوا اللّٰہَ، الایۃ۔
۷۴. سو کائنات میں غور و فکر کا صحیح طریقہ یہی ہے کہ اس کے ذریعے انسان اپنے خالق و مالک کی معرفت سے سرشار ہو، اسی سے صحیح غور و فکر اور صحیح عمل کے دروازے کھلتے ہیں، انسان کو راہ حق و ہدایت نصیب ہوتی ہے، اور اسی سے اس کو زندگی کا سرا بھی ہاتھ آتا ہے، اور اس کے منتہاء کا بھی پتہ چلتا ہے۔ کہ اس حکمتوں بھری کائنات کا خالق و مالک کون ہے؟ اس کا ہم پر حق کیا ہے؟ اور اس کے اس حق کو ادا کرنے کی صورت کیا ہو سکتی ہے؟ وغیرہ وغیرہ؟ جبکہ فلسفی اور سائنسدان کے غور و فکر کا سارا زور اور مدار و محور صرف مادہ اور معدہ کے تقاضوں پر ہوتا ہے، اور بس، جس کے نتیجے میں وہ نہ صرف یہ کہ انسان اصل مقصود کی معرفت اور اس کے ادراک سے محروم ہوتا ہے۔ بلکہ اس سے اور دور ہوتا چلا جاتا ہے۔ اور اس کا غورو فکر اس کو راہ حق و ہدایت سے قریب کرنے۔ اور اس کو اپنانے کے بجائے۔ الٹا اس کے لئے بُعد اور دوری کا باعث بن جاتا ہے اور وہ مادیت اور مادہ پرستی ہی میں الجھ کر رہ جاتا ہے۔ الا ماشاء اللہ
۷۵. کیونکہ جو خود چڑھتے ڈوبتے اور آتے جاتے ہیں وہ اپنی زبان حال سے پکار پکار کہہ رہے ہیں کہ وہ خود مختار نہیں ہیں۔ بلکہ وہ کسی اور کے بندے اور محکوم اور اس کے حکم و ارشاد کے پابند ہیں۔ سو ڈوبنے والے خدا نہیں ہو سکتے پس ڈوب گئے مقدر ان کے جن کے خدا ڈوب گئے۔ والعیاذُ باللہ العظیم، سو حضرت ابراہیم نے لَا اُحِبُّ الْاٰفِلِیْنَ (میں ڈوب جانے والوں سے محبت نہیں کرتا) کے اس چھوٹے سے جملے سے ایک طرف تو شرک کی جڑ کاٹ دی کہ ڈوبنے چڑھنے والی مخلوق کبھی معبود نہیں بن سکتی۔ اور دوسری طرف اس سے آپ نے حضرت معبود برحق کے ساتھ تعلق کی نوعیت اور اس کے حق عبادت و بندگی کے سبب اور باعث کو بھی واضح فرما دیا، اور وہ ہے محبت، کہ محبت کا اصل اور حقیقی حقدار وہی ہے۔ پس عبادت و بندگی کی ہر قسم اور شکل بھی اسی کا حق ہے، سبحانہ و تعالیٰ
۷۶. سو اس سے حضرت ابراہیم نے دعوت حق و ہدایت اور اس کی تعلیم و تلقین کے سلسلہ میں اپنا قدم مزید آگے بڑھایا۔ چنانچہ اس سے پہلے تو آپ نے اس اہم اور بنیادی حقیقت کو واضح فرمایا تھا کہ ڈوبنے والے خدا اور معبود نہیں بن سکتے۔ مگر اب اس میں ترقی کرتے ہوئے ارشاد فرمایا کہ ڈوبنے والوں کو معبود بنانا کھلی ہوئی ضلالت اور گمراہی ہے، اور ساتھ ہی اس کی بھی تصریح فرما دی کہ یہ ضلالت و گمراہی کوئی معمولی چیز نہیں، بلکہ یہ بڑی ہی حسرت و اندوہ کی چیز ہے، نیز اس ارشاد سے آنجناب نے اس اہم اور بنیادی حقیقت کی بھی تصریح فرما دی کہ ہدایت کا سرچشمہ خداوند قدوس کی ذات اقدس ہی ہے وہ اگر ہدایت نہ بخشے تو انسان ہر چمکتی چیز کو سونا سمجھ کر اس کے درپے ہو جاتا ہے، اور وہ مخلوق میں سے مختلف اشیاء کی چمک دمک دیکھ کر، اور ان کے اثرات و فوائد کی بناء پر، ان کے آگے جھک پڑتا ہے، اور سجدہ ریز ہو جاتا ہے اس لئے اللہ وحدہٗ لاشریک کی ہدایت و عنایت کے بغیر کسی کو حق و ہدایت کی دولت نصیب نہیں ہو سکتی، اور پھر یہ ساری باتیں چونکہ حضرت ابراہیم نے ان مشرکوں کو خطاب کئے بغیر اپنے آپ ہی سے کہیں اس لئے ان کے سننے سے کسی کے اندر چڑنے کی کوئی وجہ نہیں ہو سکتی تھی بلکہ جس کے اندر بھی غور و فکر کی کچھ صلاحیت ہوئی ہو گی، وہ ضرور سوچ میں پڑ گیا ہو گا، کہ ایک طرف تو اس شخص کا یہ حال ہے کہ یہ اپنی ہدایت کے لئے اس قدر مضطرب و بے قرار ہے اور ایک طرف ہم لوگ ہیں کہ ٹس سے مس نہیں ہوتے۔ اور اپنی جگہ سے ہلنے کھلنے، اور حرکت کرنے کا نام بھی نہیں لیتے، یہ کیسی بے حسی اور بدبختی ہے؟
۷۸. سو اس موقع پر حضرت ابراہیم علیہ الصلوٰۃ والسلام نے اپنے عقیدہ توحید اور شرک سے اپنی برأت و بیزاری کے بارے میں صاف و صریح طور پر اعلان بھی فرما دیا اور اس کے لئے ان لوگوں کے سامنے ایک واضح حجت اور دلیل بھی پیش فرما دی۔ چنانچہ آپ نے اعلان فرمایا کہ میں نے تو اپنا رُخ اس ذات کی طرف موڑ دیا، اور اپنے آپ کو اس کے حوالے کر دیا جو آسمانوں اور زمین کی اس پوری کائنات کی خالق و مالک ہے۔ کہ جب اس کائنات کی تخلیق و تکوین، اور اس کی حکومت و فرمانروائی میں کوئی اس کا شریک نہیں، تو پھر اس کے حق عبادت و بندگی میں کوئی اس کا شریک وسہیم آخر کس طرح اور کیونکر ہو سکتا ہے؟ پس میں ہر طرف سے یکسو ہو کر اسی کا ہو گیا ہوں۔ اور میرا مشرکوں سے کسی بھی طرح کا کوئی لگاؤ نہیں۔
۷۹. یعنی کیا تم لوگ ہوش میں آتے اور سبق نہیں لیتے جو مجھ سے اس طرح کی باتیں کرتے ہو؟ بہر کیف جب حضرت ابراہیم نے صاف طور پر عقیدہ توحید کا اعلان بھی فرما دیا، اور اس کا بھی کہ میرا مشرکوں سے کوئی لگاؤ اور واسطہ نہیں، تو اس پر آپ کی قوم آپ سے بحث و جدال کے لئے اٹھ کھڑی ہوئی۔ اور آپ کو ڈرانا دھمکانا شروع کر دیا، جیسا کہ اوہام پرست مشرکوں کا طریقہ اور وطیرہ ہوتا ہے۔ پہلے بھی تھا اور آج بھی ہے، سو انہوں نے حضرت ابراہیم کو ڈراتے اور دھمکائے ہوئے ان سے کہا کہ آپ ہمارے معبودوں سے نفرت و بغاوت کا اعلان کرتے ہو تو ان کی پکڑ میں آ جاؤ گے۔ یہ تمہیں اندھا کر دیں گے۔ اپاہج بنا دیں گے، تم پر آسمان سے بجلی گرا دیں گے، تم بری موت مرو گے، وغیرہ وغیرہ، مگر حضرت ابراہیم نے اس کے جواب میں تو بہرحال ان لوگوں سے فرمایا کہ میں ان چیزوں سے نہیں ڈرتا جن کو تم لوگوں نے اس کا شریک ٹھہرا رکھا ہے، سبحانہ و تعالیٰ
۸۲. پس وہ رب علیم و حکیم اپنے کمالِ علم اور اپنی حکمت بے پایاں کے تقاضوں کے مطابق جس کو چاہے اور جس قدر چاہے نوازے، اور وہ جس کو بھی مراتب و درجات سے نوازتا ہے، اپنے کمالِ علم و حکمت کے تقاضوں کے مطابق ہی نوازتا ہے۔ اور جس کو جو کچھ عطاء فرماتا ہے اس کی اہلیت اور لیاقت کے مطابق ہی عطاء فرماتا ہے۔ سو انسان اگر عقل و فکر سے کام نہ لے تو اپنے ہاتھوں کے تراشے ہوئے پتھروں کو بھی معبود بنا کر سجدے کرتا، اور ان سے حاجت روائی اور مشکل کشائی کا امیدوار بن جاتا ہے۔ اور اگر وہ عقل و فکر سے صحیح کام لے تو شمس و قمر، اور زہرہ و مشتری تک بھی اس کے آگے گرد راہ بن جاتے ہیں، سبحان اللہ! کتنی بڑی اور کس قدر عظیم الشان اور انقلاب آفریں دولت و عنایت ہے حق و ہدایت کی یہ دولت عنایت کہ اس سے انسان کیسا بدل جاتا ہے کیا سے کیا ہو جاتا ہے، اور یہ کہاں سے کہاں پہنچ جاتا ہے؟ اور اس سے سرفرازی کا اصل دار و مدار انسان کے اپنے قلب و باطن پر ہے۔ وباللہ التوفیق لما یحب ویرید، وعلی ما یحب ویرید، سبحانہ و تعالیٰ۔
۸۳. سو ان حضرات کو ہدایت کی یہ دولت اسی لئے نصیب ہوئی کہ یہ نیکوکار تھے انہوں نے اللہ تعالیٰ کی دی بخشی صلاحیتوں کو ان کے صحیح مصارف میں صرف کیا تو اللہ تعالیٰ نے ان کو ان عظیم الشان عنایات سے نوازا، کہ اس کی تو شان ہی نوازنا ہے۔ اور وہی جانتا ہے کہ کس کے اندر کی صلاحیت و کیفیت کیا ہے، اور کون کس اور کتنی عنایت و نوازش کا مستحق اور اس کا اہل ہے؟ سبحانہ و تعالیٰ، سو ان حضرات کو جو کچھ ملا وہ ان کو کسی خاندانی وراثت وغیرہ کی وجہ سے نہیں ملا۔ بلکہ یہ سب کچھ ان کی اپنی صفات اور اخلاق کا نتیجہ تھا۔ سو نیکوکاری ذریعہ سرفرازی ہے اللہ نصیب فرمائے اور علی وجہ الکمال نصیب فرمائے۔ اٰمین ثم اٰمین یا ربِّ العالمین۔
۸۷. سو اس سے راہ حق و ہدایت کی تعیین و تشخیص فرما دی کہ وہ وہی ہے جو حضرات انبیاء و رسل اور ان کی پیروی کرنے والوں کو اللہ تعالیٰ کی طرف سے عنایت فرمائی گئی ہے۔ اس کے سوا باقی جتنی بھی راہیں ہیں وہ سب شیطان کی نکالی ہوئی راہیں ہیں، پس ہدایت و نجات کی راہ صرف توحید خداوندی کی راہ ہے۔ اور اسی کے نتیجے میں اللہ تعالیٰ اپنے بندوں کو اپنی ایسی خاص عنایات سے نوازتا ہے، ورنہ اگر اس میں شرک کی کوئی آمیزش آ جائے تو سب کچھ اکارت چلا جاتا ہے۔ والعیاذ باللہ، اسی لئے یہاں پر اس کے بعد ارشاد فرمایا گیا کہ اگر یہ حضرات بھی جن کو اللہ تعالیٰ نے ایسے عظیم الشان درجات و مراتب سے نوازا ہے، اگر بالفرض یہ بھی کہیں شرک میں مبتلاء ہو جاتے تو ان کا کیا کرایا بھی سب اکارت چلا جاتا۔ محض اس بناء پر انکی یہ برگزیدگی قائم نہ رہتی کہ یہ حضرت نوح یا حضرت ابراہیم جیسی عظیم الشان ہستیوں کی اولاد ہیں، کہ وہاں کا معاملہ صرف فلاں ابن فلاں کی بناء پر نہیں ہو سکتا،
۸۸. یعنی یہ حضرات جن کا ذکر اوپر ہوا ہے ان کو ہم نے کتاب حکم، اور نبوت، کی عظیم الشان عنایات سے نوازا ہے۔ اور انہوں نے ان عظیم الشان عنایات کی قدر کی تو یہ اللہ تعالیٰ کے عظیم الشان انعامات کے مستحق ٹھہرے۔ اب انہی نعمتوں اور عنایتوں سے ہم نے تمہارے ذریعے (اے پیغمبر!) ان لوگوں یعنی اہل مکہ کو نوازا ہے۔ اگر یہ اس کی قدر کریں گے تو اللہ تعالیٰ کے انعامات کے مستحق ٹھہریں گے، کہ اللہ تعالیٰ کی عطاء عام ہے۔ لیکن اگر انہوں نے ان نعمتوں کی ناقدری کی تو تم ان کی پرواہ نہ کرو کہ ہم نے اس ذمہ داری کو اٹھانے کے لئے ایسے لوگوں کو مقرر کر دیا ہے جو اس کے ناقدری کرنے والے نہیں ہوں گے یعنی حضرت صحابہ کرام اور ان کے متبعین، علیہم الرحمۃ والرضوان،
۸۹. سو اس ارشاد سے اس اہم اور بنیادی حقیقت کو واضح فرما دیا گیا کہ یہ قرآن حکیم محض ایک عظیم الشان تذکیر و یاد دہانی ہے ان بنیادی حقائق کی جو انسان کی فطرت کے اندر و دیعت ہیں، مگر لوگوں نے اتباع ہویٰ، اور اپنی خود ساختہ بدعات و خرافات اور اپنی جہالت کی بناء پر ان کو دبا دیا ہے۔ اور جن کی تعلیم و تلقین ان تمام رسل نے فرمائی تھی جن کا ذکر اس سے پہلے ہو چکا ہے سو جو لوگ اس تذکیر و یاد دہانی کو اپنائیں گے وہ خود اپنا ہی بھلا کریں گے اور جو اس سے منہ موڑیں گے وہ خود اپنی دنیا و آخرت خراب کریں گے۔ کیونکہ ایسا کرنے والے لوگ اندھے اور اُوندھے بن کر رہ جاتے ہیں۔ یہاں تک کہ آخرکار وہ اپنے بطن و فرج کی خواہشات کی تحصیل و تکمیل سے آگے سوچنے سمجھنے کے اہل ہی نہیں رہتے، اور یہی ہے سب سے بڑا خسارہ جو کہ خساروں کا خسارہ ہے والعیاذُ باللہ العظیم۔
۹۰. 	۱: یہ قول یہود بے بہبود کا تھا جن کا اصل مقصد یہ تھا کہ حضرت موسیٰ کی کتاب و شریعت کے بعد چونکہ کسی نئی کتاب و شریعت کی ضرورت نہیں تھی۔ اس لئے ان کے بعد کسی بشر پر کوئی چیز نہیں اتری۔ یعنی اس سے ان کا اصل مقصد آنحضرت صلی اللہ علیہ و سلم کی نبوت و رسالت اور آپ کی طرف بھیجی جانے والی وحی و کتاب کا انکار کرنا تھا۔ لیکن چونکہ صاف اور صریح لفظوں میں ایسا کہنے سے عربوں کی قومی حمیت و غیرت کے بھڑک اٹھنے کا اندیشہ تھا، اس لئے انہوں نے اس بات کو اس انداز و اسلوب میں کہا تاکہ اپنا مطلب بھی نکال لیں، اور کسی بدگمانی کے پیدا ہونے کا اندیشہ بھی نہ ہو۔ 	
     ۲:  سو اس سے یہود کے اس قولِ باطل کی تردید کے لئے ارشاد فرمایا گیا کہ ان سے پوچھو کہ اچھا تو پھر اس کتاب کو کس نے اتارا تھا جو حضرت موسیٰ پر ہدایت اور نور بن کر نازل ہوئی تھی؟جس کو تم لوگوں نے ورقے ورقے کر رکھا ہے۔ جن میں سے کچھ کو تو تم لوگ ظاہر کرتے ہو، اور بہت کو تم چھپاتے ہو، سو اس سے ان بدبختوں کی بے قدری اور ناشکری کا اظہار بھی ہوتا ہے۔ اور نئی کتاب اور نئی وحی کی ضرورت کا انکار بھی۔ کیونکہ جس چیز کو اللہ تعالیٰ نے روشنی اور ہدایت بنا کر اتارا تھا اس کو تو ان لوگوں نے ضائع کر دیا۔ تو اللہ تعالیٰ اپنی مخلوق کو کس طرح روشنی سے محروم، اور تاریکیوں میں بھٹکتا چھوڑ سکتا ہے؟ جبکہ اس نے اپنے وعدہ کرم کے مطابق اپنے بندوں کی ہدایت و راہنمائی کو اپنے اوپر لازم قرار دے رکھا ہے جیسا کہ دوسرے مقام پر ارشاد فرمایا گیا اِنَّ عَلَیْنَا لَلْہُدیٰ (اللیل۔ ۱۲) یعنی ہمارے ذمے ہے ہدایت دینا۔ سو اسی لئے اس نے اب اپنی یہ کتاب ہدایت نازل فرمائی یعنی قرآن حکیم، جو کہ تمام کتب سماویہ کی جامع، انکے لئے مہیمن اور ان کی خاتم ہے، تاکہ وہ اس کے ذریعے لوگوں کو اندھیروں سے نکال کر روشنی میں لائے، سبحانہ و تعالیٰ فلہ الحمدلہ الشکر،
۹۱. سو اس ارشاد ربانی سے اس کتاب حکیم یعنی قرآن مجید کی عظمت شان سے متعلق دو اہم پہلو بھی واضح فرما دیئے گئے ایک یہ کہ یہ بڑی ہی مبارک اور برکتوں بھری کتاب ہے۔ اور دوسرے یہ کہ یہ ان تمام کتب سماویہ کی تصدیق کرنے والی ہے جو اس سے پہلے آچکی ہیں، نیز یہ کہ اس کا اصل اور اہم مقصد یہ ہے کہ اس کے ذریعے اہالیان مکہ اور اس کے اردگرد کے سب لوگوں اور پوری دنیا کو خبردار کیا جائے۔ نیز اس سے ان لوگوں کی نشاندہی بھی فرما دی گئی جو اس پر ایمان لانے کے شرف سے مشرف ہوں گے۔ سو وہ وہ لوگ ہیں جو آخرت پر ایمان رکھتے اور اپنی نمازوں کی نگہداشت کرتے ہیں۔ پس آخرت کا ایمان و یقین، اور اپنی نمازوں کی حفاظت و نگہداشت کی دو صفتیں انسان اور ایک صالح انسان کی تعمیر و اصلاح کے لئے دو عظیم الشان، پاکیزہ مقدس، اور انقلاب، آفریں صفتیں، اور بنیادی عامل ہیں، والحمدللہ جل وعلا
۹۲. سو اس سے واضح فرما دیا گیا کہ استکبار یعنی اپنی بڑائی کا گھمنڈ بیماریوں کی بیماری، اور محرومیوں کی محرومی ہے کہ اسی کی بناء پر انسان حق سے محروم ہو کر ہلاکت و تباہی کے ہولناک گڑھے میں جا گرتا ہے۔ اور اسی استکبار کی بناء پر وہ حق بات سننے ماننے کے لئے تیار ہی نہیں ہوتا۔ اور ہمیشہ جہالت ولا علمی کے اندھیروں میں ڈوب کر جہالت ہی کی باتیں کرنے لگتا ہے، یہاں تک کہ وہ حضرت حق جَلَّ مَجْدُہ، کے بارے میں بھی بے ادبی اور گستاخی سے کام لینے لگتا ہے اور اس کی ذات و صفات کے بارے میں بھی اپنے ذہن، اور اپنے اوہام و خرافات کی بناء پر، من گھڑت اور بے بنیاد باتیں کرنے لگتا ہے، اور اس طرح وہ محروم سے محروم تر ہوتا چلا جاتا ہے۔ مگر اس کو اپنی اس محرومی اور ہلاکت و تباہی کا کوئی احساس و شعور ہی نہیں ہوتا۔ سو ایسے ظالموں کے لئے ذلت و رسوائی کا عذاب ہے، جو کہ الجزاء ُ مِنْ حِنْسِ العمل کے اصول و ضابطہ کے مطابق ان کے اس استکبار کا طبعی تقاضا، اور منطقی نتیجہ ہو گا جس کو انہوں نے اپنائے رکھا تھا۔ اور ان کی اس تذلیل و تحقیر کا سلوک ان سے وقت نزع ہی سے شروع ہو جاتا ہے جیسا کہ اس آیت کریمہ میں اس کی تصریح فرمائی گئی ہے، والعیاذُ باللہ العظیم۔
۹۳. سو اس ارشاد سے ان اسباب و عوامل سے پردہ اٹھایا گیا ہے۔ جو بالعموم استکبار واستنکار کا باعث بنتے ہیں، جو کہ بنیادی طور پر تین بڑے اسباب و عوامل ہیں، ایک اپنے جتھے پارٹی اور عوامی اکثریت اور دورِ حاضر کی سیاسی اصطلاح میں اپنے ووٹ بینککا زعم و گھمنڈ ہے، جس کی بناء پر انسان ایک خاص قسم کے کبر و غرور میں مبتلا ہو جاتا ہے۔ اور دوسرا عامل ہے اپنے مال و دولت اور اسباب دنیا کی کثرت و فراوانی کا زعم و گھمنڈ۔ جبکہ تیسرا عامل ان عوامل اعراض و استکبار میں سے اپنے ان خود ساختہ اور من گھڑت سفارشیوں اور مددگاروں کا زعم و گھمنڈ ہے۔ جو ایسے لوگوں نے از خود گھڑ رکھے ہوتے ہیں، کہ یہ ہمارے سفارشی اور ہمارے وسیلے ہیں۔ یہ ہمارا سارا کام کرا دیں گے، اور ہماری بگڑی بنا دیں گے ہماری ان کے آگے اور ان کی اس کے آگے، وغیرہ وغیرہ، سو اس وقت ان کی تذلیل و تحقیر کے لئے ان سے کہا جائے گا کہ آج تو تم لوگ ہمارے پاس یکہ و تنہا ہی چلے آئے ہو۔ تمہارے ان جتھوں اور پارٹیوں کا تمہارے ساتھ کوئی نام و نشان نہیں جن کا تم لوگوں کو دنیا میں بڑا زعم اور گھمنڈ ہوا کرتا تھا۔ اور تم لوگوں نے اپنے اس سارے مال و دولت اور اسباب و متاع کو بھی پیچھے چھوڑ دیا۔ جو ہم ہی نے تم لوگوں کو دنیا کے اس دار الامتحان میں دیا بخشا تھا۔ آج اس میں سے کچھ بھی تمہارے ساتھ نہیں ہے اور اسی طرح آج ہم تمہارے ان شرکاء اور سفارشیوں میں سے بھی کسی کو تمہارے ساتھ نہیں دیکھتے جو تم لوگوں نے اپنی دنیاوی زندگی میں از خود فرض کر رکھے تھے، اور جن کے بارے میں تمہارا کہنا اور ماننا تھا کہ یہ تمہارے امور میں شریک اور تمہارے معاون ہیں۔ اب تو وہ سب کچھ تم سے کھو گیا۔ اور تمہارے سب روابط کٹ گئے اور تم خالی خولی اور یکہ تنہا ہمارے سامنے موجود ہو سو اس وقت ان لوگوں کی یاس و حسرت کا اندازہ ہی کون کر سکتا ہے؟ سو یہ قرآن حکیم دنیا پر کس قدر عظیم الشان احسان ہے کہ اس نے غیب کے ان عظیم الشان حقائق سے اس قدر صراحت و وضاحت کے ساتھ آگاہی بخش دی ہے۔ اور اس قدر پیشگی، تاکہ جنہوں نے بچنا ہو وہ بچ جائیں۔ قبل اس سے کہ عمر رواں کی یہ فرصت محدود ان کے ہاتھوں سے نکل جائے اور ان کو ہمیشہ کے لئے کف افسوس ملنا پڑے، والعیاذ باللہ العظیم، اللہ تعالیٰ ہمیشہ اور ہر حال میں اپنا ہی بنائے رکھے۔ اور حیاتِ مستعار کا ایک ایک لمحہ اپنی رضا و خوشنودی کے لئے صرف کرنے کی توفیق بخشے، آمین ثم آمین
۹۸.	۱:  سو پانی جو قدرت کا دیا بخشا ایک عظیم الشان اور ما بہ الحیاۃ جوہر ہے، ہر چیز کی زندگی اسی سے وابستہ اور اسی پر منحصر ہے جیسا کہ دوسرے مقام پر ارشاد فرمایا گیا وَجَعَلْنَا مِنَ الْمَاءِ کُلَّ شَیْءٍ حَیٍّی اَفَلَا یُؤْمِنُوْنَ(الانبیاء۔ ۳٠) یعنی ہم ہی نے ہر زندہ چیز کو پانی ہی سے بنایا ہے تو کیا یہ لوگ پھر بھی ایمان نہیں لاتے؟ سو پانی کے اس عظیم الشان اور ما بہ الحیاۃ جوہر کو وجود بخشنا، اور اس کو پیدا کرنا، اور اس کو آسمان سے اتارنا حضرت خالق جَلَّ مَجْدُہ، ہی کی قدرت و حکمت اور اس کی رحمت و عنایت کا نتیجہ و ثمرہ ہے، اور ایک عظیم الشان معجزہ اور انعام و احسان ہے۔ جس سے اس نے اپنی گوناگوں مخلوق اور خاص کر اس کا کائنات کے مخدوم و مطاع اس انسان کو نوازا ہے، سو اس قادر مطلق سبحانہ و تعالیٰ کی قدرت و عنایت نے اول تو پانی کی اس عظیم الشان نعمت کو ایک نہایت ہی حیرت انگیز طریقے سے وجود بخشا، اس میں گوناگوں ایسے عظیم الشان فوائد و منافع رکھے، کہ یہ تمام جاندار مخلوق کے لئے ایک ما بہ الحیاۃ جوہر بن گیا، اور پھر اس نے اس کو ایسے پُر حکمت طریقے سے اور ایسے محیر العقول نظام کے تحت اپنی مخلوق کے لئے محفوظ کیا ہے کہ عقل انسانی دنگ رہ جاتی ہے جس کا ذکر دوسرے مختلف مواقع پر فرمایا گیا ہے۔ اور پانی کے اس عظیم الشان جوہر کی تخلیق اور اس کی اس پُر حکمت تقسیم سے متعلق کسی بھی مرحلے میں اور کسی بھی اعتبار سے اس کا کوئی شریک و سہیم نہیں ہے۔ سبحانہ و تعالیٰ سو انسان اگر پانی کے اسی جوہر ما بہ الحیات کے بارے میں صحیح طریقے سے غور و فکر سے کام لے لے تو اس سے اس کی قدرت و حکمت رحمت و عنایت، اور اس کی وحدانیت و یکتائی کے طرح طرح کے دلائل اس کے سامنے آئیں گے۔ اور ایسے اور اس طور پر کہ یہ دل و جان سے اس کے آگے جھک جائے گا، اور اسی کے آگے سرنگوں رہے گا، مگر مشکل اور مشکلوں کی مشکل یہ ہے کہ غفلت کا مارا انسان ادھر توجہ کرتا ہی نہیں، الا ماشاء اللہ، سو کائنات میں صحیح طور پر غور و فکر سے کام لینا، ایک عظیم الشان مطلب اور اہم مقصد ہے، وباللہ التوفیق لما یحب ویرید، وعلیٰ مایحب ویرید وہو الہادی الی سواء السبیل۔ 	
     ۲ :  سو یہ نشانیاں تو عام ہیں اور اپنی زبان حال سے ہر کسی کو دعوت غور و فکر دے رہی ہیں، لیکن ان سے مستفید و فیضیاب وہی لوگ ہوتے ہیں، اور وہی ہو سکتے ہیں جو ایمان رکھتے ہوں، یا ایمان لانا چاہتے ہوں، ورنہ عام انسانوں اور غور و فکر سے محروم لوگوں کا معاملہ تو حیوانوں کا معاملہ ہے۔ وہ قدرت کی دی بخشی ان نعمتوں سے دن رات مستفید و فیضیاب ہوتے ہیں اور طرح طرح سے مستفید و فیضیاب ہوتے ہیں، مگر ان سے درس عبرت و بصیرت لینے کے لئے متوجہ ہوتے ہی نہیں۔ اس لئے حقیقی گوہر مقصود سے محروم ہی رہتے ہیں الا ماشاء اللہ والعیاذ باللہ۔ اس ارشاد سے دراصل انسان کو حکمتوں بھری اس عظیم الشان کائنات میں صحیح طریقے سے غور و فکر کی دعوت دی گئی ہے۔
۱۰۰. کیونکہ انسان اگر اپنے پاؤں تلے بچھے ہوئے زمین کے اس عظیم الشان فرش اور بچھونے میں اور اپنے اوپر تنے ہوئے آسمان کے اس عظیم الشان و بے مثال چھت ہی میں صحیح طور پر غور و فکر سے کام لے لے۔ اور سوچے کہ کون ہے وہ جس نے زمین و آسمان کی حکمتوں بھری اس کائنات کو بطن عدم سے نکال کر خلعت وجود سے نوازا ہے۔ اور اس کو ان گنت و لاتعداد نعمتوں، حکمتوں، اور عظیم الشان نشانیوں سے بھر دیا؟ سو وہی ہے اللہ وحدہٗ لاشریک، خالق کل اور مالک مطلق، جس نے آسمانوں اور زمین کی اس کائنات کو بغیر کسی نمونہ و مثال کے اپنی قدرت کاملہ اور حکمت بالغہ سے پیدا فرمایا ہے اور اس کو وجود بخشا ہے، اور جب اس کو پیدا کرنے، وجود بخشنے، اور اس کو چلانے، اور باقی رکھنے میں کوئی اس کا شریک و سہیم نہیں، تو پھر اس کے حقِ عبادت و بندگی میں کوئی اس کا شریک و سہیم کس طرح ہو سکتا ہے؟ پس وہی ہے معبودِ برحق اور ہر قسم کی عبادت و بندگی اسی کا اور صرف اسی کا حق ہے، سبحانہ و تعالیٰ
۱۰۳.	۱:  پس انسان جو کچھ کرتا ہے وہ سب دراصل اپنے ہی بھلے یا بُرے کے لئے کرتا ہے، پس آنکھیں کھولنے، اور حق اور حقیقت کو دیکھنے اور اپنانے سے خود ان ہی کا بھلا ہو گا۔ کہ اس سے ان کو دارین کی سعادت و سرخروئی سے سرفرازی نصیب ہو گی۔ جبکہ اس کے برعکس اس سے آنکھیں بند کر لینے، اور اندھا پن جانے کا نقصان بھی خود انہی کو ہو گا، کہ اس سے یہ سعادت دارین سے محروم ہو کر ہمیشہ کے خسارے میں مبتلا ہوں گے، پس آنکھیں کھولنے اور راہ حق و صواب کو اپنانے کا فائدہ بھی خود انہی کو ہو گا اور اس کا صلہ و ثمرہ بھی انہی کو ملے گا۔ جبکہ اس سے اعراض و رُوگردانی برتنے کا خسارہ و نقصان بھی خود انہی کو بھگتنا ہو گا والعیاذُ باللہ العظیم	
     ۲ : کہ تم لوگوں کو راہ حق پر لا کر چھوڑوں، اور تم سے حق کو منوا کر رہوں سو یہ چیز نہ میرے ذمے ہے۔ اور نہ ہی یہ میرے بس میں ہے، میرا کام تو پیغام حق کو بلا کم و کاست پہنچا دینا ہے اور تم لوگوں کو تمہارے انجام سے آگاہ کر دینا ہے اور بس، آگے کا معاملہ تمہارے اپنے ارادہ و اختیار پر ہے، اس معاملے میں کوئی جبرو اکراہ نہ ہے، اور نہ اس کی ضرورت ہے۔ کہ اس کا اصل تعلق خود تم لوگوں کے اپنے بھلے بُرے اور فائدے اور نقصان سے ہے۔
۱۰۶. لیکن ایسا جبری ایمان نہ مفید ہے نہ مطلوب، مفید و مطلوب تو وہ ایمان ہے جو اپنے ارادہ و اختیار سے ہو۔ ورنہ جبری ایمان کی صورت میں اللہ تعالیٰ کے لئے کیا مشکل ہو سکتا ہے کہ وہ ان سب کو ایمان ہی پر پیدا کر دے؟ اور اس طور پر کہ یہ اس کے خلاف کچھ کر ہی نہ سکیں، یا وہ کوئی ایسی نشانی آسمان سے اتار دے کہ ان کی گردنیں اس کے آگے جھک جائیں جیسا کہ دوسرے مقام پر اس بارے ارشاد فرمایا گیا اِنْ نَّشَأُ نُنَزِّلْ عَلَیْہِمْ مِّنَ السَّمَآءِ ایَٰۃً فَظَلَّتْ اَعْنَاقُہُمْ لَہَا خَاضِعِیْنَ (الشعراء۔ ۴) یعنی اگر ہم چاہیں تو ان پر آسمان سے کوئی ایسی نشانی اتار دیں کہ ان کی گردنیں اس کے آگے جھک جائیں۔ لیکن ایسا جبری و قہری ایمان تو مطلوب ہی نہیں۔ کہ اس پر نہ کسی ثواب کا کوئی استحقاق بنتا ہے۔ اور نہ کسی جزاء و عقاب کا، پس مفید و مطلوب دراصل وہ ایمان ہے جو انسان کے اپنے ارادہ و اختیار سے ہو۔
۱۰۷. سو اس سے اہل ایمان کو یہ اہم اور بنیادی ہدایت فرمائی گئی ہے، اور ان کو مخالفین سے بحث و جدال کے سلسلہ میں پابندیِ حدود سے متعلق یہ تنبیہ فرمائی گئی کہ کہیں شرک کی تردید کے سلسلہ میں بات یہ رنگ نہ اختیار کرنے پائے کہ پُر جوش مسلمان کہیں ان چیزوں کو برا بھلا کہنے لگیں، جن کی مشرکین پُوجا و پرستش کرتے ہیں، کہ اس کے نتیجے میں کہیں وہ لوگ اپنی مشرکانہ حمیت کے جوش میں، اور اپنی حماقت میں پڑ کر، خداوند قدوس کے بارے میں یادہ گوئی پر نہ اتر آئیں۔ اپنی جہالت اور زیادتی کی بناء پر، اس لئے اہلِ ایمان کو اس طرح کے فرط جوش سے منع فرمایا گیا، پس اس سے سدّ ذرائع کے اصول کی تعلیم دی گئی ہے، یعنی کوئی ایسی چیز جو فی حدذانہ تو مباح ہو، لیکن وہ آگے چل کر کسی برائی کا باعث بن سکتی ہو، تو اس سے بھی اجتناب کیا جائے تاکہ برائی پیدا نہ ہو۔ اور اس طرح اصلاح کے بجائے فساد و بگاڑ کی صورت نہ پیدا ہونے پائے، سو حسد ذرائع کا اصول دین حنیف کا ایک اہم اصول ہے، جو کہ عقل سلیم اور طبع مستقیم کے تقاضوں کے عین مطابق ہے، وباللہ التوفیق لمایحب ویرید۔ وعلی مایحب ویرید۔ وہو الہادی الی سواء السبیل
۱۱۰. یعنی اکثر لوگ چونکہ جہالت ہی سے کام لیتے ہیں اس لئے وہ اس طرح کی باتیں کرتے ہیں کہ ایسے فرمائشی معجزات دکھا دیے جائیں تو وہ ایمان لائیں گے ورنہ نہیں۔ حالانکہ اللہ تعالیٰ کی سنت اور اس کا دستور جو اس کے علم کامل اور اس کی حکمت مطلقہ پر مبنی ہے یہ ہے کہ وہ ایمان و ہدایت کی دولت سے انہی لوگوں کو نوازتا اور سرفراز فرماتا ہے جو اس کے طالب اور متمنی و مشتاق ہوتے ہیں اور اس کی نعمت کی قدردانی کرتے ہیں اور اس کے لئے وہ اپنی ان صلاحیتوں کو صحیح طور پر استعمال کرتے ہیں جو قدرت کی طرف سے ان کے اندر ودیعت فرمائی گئی ہوتی ہیں سو وہ جب ان کو صحیح استعمال کرتے ہیں تو اللہ تعالیٰ ان کو مزید از مزید توفیق و عنایت سے نوازتا ہے ورنہ اس کا طریقہ یہ نہیں کہ وہ ایمان و ہدایت کی نعمت کو یُونہی زبردستی اور خواہی نخواہی کسی پر بھی تھوپ دے سو وہ اس کو کسی پر زبردستی نہیں ٹھونستا جیسا کہ دوسرے مقام پر اس بارے ارشاد فرمایا گیا اَنُلْزِمُکُمُوْہَا وَاَنْتُمْ لَہَا کَارِہُوْنَ (ہود۔۲٨) یعنی کیا ہم اس کو تم لوگوں پر چپکا دیں گے جب کہ تم اس کو ناپسند کرتے ہو؟ اور استفہام ظاہر ہے کہ یہاں پر انکاری ہے یعنی ایسے نہیں ہو سکتا کہ تم لوگ اس کو ناپسند کرتے رہو اور ہم اس کو یونہی تم لوگوں پر چپکا دیں پس جو لوگ اپنے فرمائشی معجزوں کی بناء پر ایمان لانا چاہتے ہیں وہ اپنی خواہشات و جذبات کے غلبہ سے اندھے ہو رہے ہیں تو پھر ان کے لئے حق و ہدایت کی یہ راہ آخر کس طرح اور کیونکر کھل سکتی ہے؟ ایسوں کے لئے تو محرومی ہی محرومی ہے، والعیاذُ باللہ جل وعلا
۱۱۱. سو اس میں پیغمبر کے لئے تسکین و تسلیہ کا سامان ہے کہ آج آپ کو اپنے مخالفین اور منکرین کی طرف سے جو دکھ جھیلنے پڑ رہے ہیں، یہ کوئی نئی اور انوکھی چیز نہیں، بلکہ آپ سے پہلے بھی جو انبیاء و رسل دنیا میں آئے۔ ان کو بھی اپنے اپنے زمانوں کے شیاطین جن و انس سے اسی طرح کے صدمے اٹھانے اور دکھ جھیلنے پڑے اور جَعَلْنَا یعنی ہم نے مقرر کئے سے مقصود دراصل یہ بتانا ہے کہ یہ اللہ تعالیٰ کی اسی سنت ابتلا و آزمائش کا تقاضا ہے، جس سے گزشتہ زمانوں کے سب ہی انبیاء ورسل کو گزرنا پڑا ہے اسی سے راست بازوں کی راست بازی کے جوہر نکھرتے ہیں۔ اور اسی سے اہل باطل کے اندر کا فساد پوری طرح ظہور پذیر ہوتا ہے اور ان کی اصل حقیقت سب کے سامنے واضح ہو جاتی ہے اور ان پر اللہ کی حجت تمام ہوتی ہے۔ سبحانہ و تعالیٰ۔
۱۱۳. اور ایسی مفصل کہ اس نے حق و باطل صحیح و غلط اور جائز و ناجائز سب کو پوری تفصیل کے ساتھ بیان فرما دیا۔ اور اس طور پر کہ اس کے بعد کسی طرح کے شک و شبہہ کی کوئی گنجائش باقی نہیں رہ جاتی اور اس طور پر جو کہ عقل و نقل اور فطرتِ مستقیم کے تقاضوں کے عین مطابق ہے جبکہ اس کے برعکس تم لوگوں کے پاس اہوا و اغراض اور خود ساختہ بدعات وخرافات کے سوا کچھ بھی نہیں تو پھر ایسے میں آخر یہ کیسے اور کیونکر ممکن ہو سکتا ہے؟ کہ میں اللہ تعالیٰ کی اس کتاب حکیم کے ہوتے جس کو اس نے اس طرح مفصل کر کے اتارا ہے اور اس کی موجودگی کے باوجود میں کسی اور کو اپنا حَکَمْ بنا لوں؟ یعنی ایسے کبھی نہیں ہو سکتا ورنہ میں بھٹک جاؤں گا اور راہ راست پر نہیں رہوں گا۔ جیسا کہ دوسرے مقام پر اس بارے میں اس سے بھی زیادہ صاف و صریح طور پر ارشاد فرمایا گیا قُلْ لاَّ اَتَّبِعُ اَہْوَاءَ کُمْ قَدْ ضَلَلْتُ اِذًا وَّ مَا اَنَا مِنْ الْمُہْتَدِیْنَ (الانعام۔۵۶) یعنی ان سے کہو کہ میں کبھی بھی تم لوگوں کی خواہشات کی پیروی نہیں کر سکتا کیونکہ ایسی صورت کے اندر میں یقیناً راہ راست سے بھٹک جاؤں گا اور میں کبھی بھی ہدایت یافتہ لوگوں میں نہیں رہونگا۔ والعیاذُ باللہ العظیم
۱۱۴. سو اس ارشاد سے اللہ تعالیٰ کی ایک اور سنت اور اس کے دستور کا حوالہ دیا گیا ہے کہ شیطان نے اللہ تعالیٰ کے حضور جو چیلنج دیا تھا اور اعلان کیا تھا کہ میں ضرور بالضرور آدم کی اولاد کو گمراہ کر کے چھوڑوں گا تو اللہ تعالیٰ نے اس کے جواب میں اس سے فرمایا تھا کہ جا تو جو مرضی کر لیکن یہ یاد رکھنا کہ میں تجھ سے یعنی تیری اولاد اور تیرے پیروکاروں سب سے جہنم کو بھر کر چھوڑوں گا سو اس سے واضح فرما دیا گیا کہ یہ دونوں ہی باتیں پوری ہو گئیں ان بدبختوں نے حق کی مخالفت کر کے اور شیطان کی غلامی کا پھندہ اپنے گلوں میں ڈال کر اس لعین کی بات کو پورا کر دیا۔ جیسا کہ سورہ سبا کی آیت نمبر۲٠ میں اس کی تصریح فرمائی گئی ہے اور اللہ تعالیٰ نے ایسے لوگوں کے بارے میں شیطان کو جو اپنا فیصلہ سنایا تھا وہ بھی پورا ہو گیا اور اللہ تعالیٰ کا یہ فیصلہ سچائی اور عدل کے دونوں معیاروں پر پورا ہے سو اس کی بات سچی بھی ہے اور مبنی پر عدل و انصاف بھی اس لئے کہ اس نے ان لوگوں پر اپنی حجت پوری فرما دی اب یہ لوگ ہدایت الٰہی کے بجائے القائے شیطانی کو اپنا کر اسی ہولناک انجام کے مستحق اور سزاوار ہو گئے جس کی دھمکی ابلیس نے دی تھی اور جس کے لئے اس نے حضرت حق جَلَّ مَجْدُہ کے روبرو کھلا چیلنج کیا تھا سو لوگوں کی اکثریت اپنے اسی دشمن کے پیچھے لگ گئی بجز اہل ایمان کے ایک چھوٹے سے گروہ کے جیسا کہ سورہ سبا کی محولہ بالا آیت کریمہ میں اس کی اس طرح تصریح فرمائی گئی ہے وَلَقَدْ صَدَّقَ عَلَیْہِمْ اِبْلَیْسُ ظَنَّہ، فَاتَّبَعُوْہُ اِلاَّ فَرِیْقًا مِّنَ الْمُؤْمِنِیْنَ (سبا۔۲٠) والعیاذُ باللہ العظیم۔
۱۱۵. سو ان کی بات جب کسی دلیل و سند اور کسی علم و حجت پر مبنی نہیں بلکہ یہ لوگ محض ظن و گمان کی پیروی کرتے اور اٹکل کے تیر چلاتے ہیں تو ایسے میں انکی بات کے ماننے کا لازمی نتیجہ اور منطقی انجام اللہ کے راستے سے بھٹکنا ہی ہے کیونکہ ظن و گمان کی پیروی راہ حق میں کچھ بھی کام نہیں آ سکتی جیسا کہ دوسرے مقام پر ارشاد فرمایا گیا وَاِنَّ الظَّنَّ لَایُغْنِیْ مِنَ الْحَقِّ شَیْئًا (النجم۔۶٨) سو اس سے اندازہ کیا جا سکتا ہے کہ وہ لوگ کتنے غلط کار ہیں جو کہ عوام کَالْاَنْعام کی اکثریت ہی کی رائے کو حق سمجھتے اور اس کو حجت قرار دیتے ہیں جیسے مغربی جمہوریت کے پرستار اور ہمارے یہاں کے اہل بدعت جن کا گزارا ہی اسی مفروضے پر ہوتا ہے کہ چونکہ فلاں فلاں بدعات عوام کی فلاں اکثریت میں مروج ہیں لہٰذا وہ حق اور درست ہیں والعیاد باللہ العظیم۔
۱۱۹. سو جس طرح ایک درخت کا بیج اور اس کی جڑیں ہوتی ہیں جو زمین کے اندر ہوتی ہیں اور ظاہر میں نظر نہیں آتیں۔ اور ایک اس کی شاخیں اور اس کے پھل پھول وغیرہ بھی ہوتے ہیں جو ظاہر میں نظر آتے ہیں اسی طرح برائی کی ظاہری شکلیں اور مظاہر بھی ہوتے ہیں جو ظاہر میں اور کھلی آنکھوں سے نظر آتے ہیں اور اس کی وہ جڑ بنیاد بھی ہوتی ہے، جو انسان کے قلب و باطن میں جاگزین ہوتی ہے سو برائی سے پوری طرح بچاؤ اسی صورت میں ممکن ہو سکتا ہے کہ جب اس کے ظاہری اور باطنی دونوں پہلوؤں کا صفایا اور خاتمہ کر دیا جائے ورنہ اگر ظاہری برائی چھوڑ دی لیکن قلب و باطن میں اس کی جڑ بنیاد باقی و برقرار رہی تو وہ کل پھر کسی اور شکل میں اپنے پل پرزے نکال لے گی اور معاملہ پھر وہیں پہنچ جائے گا اس لئے ارشاد فرمایا گیا کہ گناہ کے ظاہر کو بھی چھوڑو اور اس کے باطن کو بھی تاکہ اسطرح برائی کا پوری طرح خاتمہ ہو جائے اللّہُمَّ اِنَّا نَعُوْذُبِکَ مِنْ الذنوب والفتن کلہا، ماظہر منہا ومابطن،
۱۲۰. یعنی اگر تم لوگوں نے مشرکوں کے شور و غوغا اور ان کے ابلیسی پروپیگنڈے سے متاثر ہو کر ان کی بات مان لی تو یقیناً تم بھی مشرک ہو جاؤ گے سو مشرکوں کی بات مان لینا اور اپنے دین کی مقدس تعلیمات کے خلاف ان کی ہاں میں ہاں ملانا شرک ہے والعیاذُ باللہ العظیم، بکل حالٍ من الاحوال
۱۲۱. سو اس سے اہل ایمان اور اہل کفر و باطل دونوں کی تمثیل بیان فرمائی گئی ہے موت سے یہاں پر مراد کفر و باطل کی زندگی ہے جو کہ اصل میں موت ہے اور حیات سے مراد ایمان و یقین کی زندگی ہے جو کہ اصل اور حقیقی زندگی ہے اور نور سے مراد کتاب ہدایت یعنی قرآن حکیم ہے سو اس سے واضح فرمایا گیا کہ اہل ایمان کو اللہ تعالیٰ نے کفر و باطل کی موت سے نکال کر ایمان و یقین کی زندگی سے سرفراز فرما دیا اور ان کو کتاب حکیم قرآن مجید کے اس نور مبین سے سرفراز فرما دیا جس کے ساتھ وہ لوگوں کے درمیان چلتے ہیں اور اس طرح اس نور مبین سے وہ خود بھی مستفید و فیضیاب ہوتے ہیں اور دوسری کو بھی مستفید و فیضیاب کرتے ہیں تو کیا یہ اور وہ لوگ باہم ایک برابر ہو سکتے ہیں؟ جو کفر و باطل کی طرح طرح کی تاریکیوں میں ڈوبے پڑے ہیں؟ ظاہر ہے کہ نہیں اور یقیناً و ہرگز نہیں تو پھر مومن و کافر کے باہم برابر ہونے کا کیا سوال پیدا ہو سکتا ہے؟ یَمْشِیْ بِہٖ فِی النَّاسِ یعنی وہ اس کے ساتھ لوگوں میں چلتا ہے کے جملے کے اندر دو خاص پہلو پائے جاتے ہیں ایک یہ کہ بندہ مومن اس عظیم الشان روشنی کے ساتھ چلتا ہے جبکہ دوسرے لوگ اس روشنی سے محروم اور اندھیروں کے اندر ہیں اور دوسرا پہلو اس میں یہ ہے کہ وہ اس روشنی کے ساتھ لوگوں کے اندر چلتا ہے سو اس طرح وہ اس سے خود بھی مستفید و فیضیاب ہوتا ہے اور دوسروں کو بھی مستفید و فیضیاب کرتا ہے کہ روشنی کا حق یہی ہے کہ انسان اس سے خود بھی مستفید و فیضیاب ہو اور دوسروں کو بھی اس سے استفادے کا موقع دے اسی حکمت کو حضرت عیسیٰ نے یوں بیان فرمایا کہ جس کے پاس چراغ ہوتا ہے وہ اس کو پیمانے کے نیچے ڈھانپ کر نہیں رکھتا بلکہ وہ اس کو اونچی جگہ رکھتا ہے تاکہ اس سے اس کا گھر بھی روشن ہو۔ اور دوسروں کو بھی راستہ ملے۔ سو اس سے مومن صادق اور اس کی زندگی کی عظمت شان بھی واضح ہو جاتی ہے، کہ اس کی زندگی روشنی پر روشنی میں، اور روشنی کے ساتھ ہے۔ جبکہ باقی تمام دنیا اندھیروں کے اندر ہے، کیونکہ حق و ہدایت کی روشنی اب صرف قرآن پاک ہی کی صورت میں موجود ہے۔ سابقہ آسمانی کتابوں کو اس حد تک بدل اور بگاڑ دیا گیا کہ اب ان کا اصل نسخہ بھی نہیں مل سکتا بلکہ انکی وہ اصل زبان ہی ناپید ہو گئی ہے جس میں ان کو اتارا گیا تھا۔
۱۲۴. سو اس ارشاد سے منکرین کے ایمان نہ لانے کی اصل علت کو واضح فرمایا گیا ہے کہ یہ لوگ اپنی بد باطنی اور سُوء اختیار کی وجہ سے توفیق ہدایت اور عنایت خداوندی سے محروم ہو گئے ہیں کفر و شرک کی نجاست ان لوگوں کے دلوں پر جم گئی ہیں جس کے نتیجے میں ان کو اسلام کا راستہ ایک سخت اور کٹھن چڑھائی نظر آتا ہے جس کے تصور سے ہی ان کا سینہ بھیجنے اور دم اکھڑنے لگتا ہے۔ اور ان کو یوں لگنے لگتا ہے کہ گویا کہ ان کو بڑی کٹھن چڑھائی چڑھنا پڑ رہی ہے سو جن کے دلوں پر کفر و شرک کی میل اس طرح جم جاتی ہے اللہ تعالیٰ کی سنت اور اس کا دستور یہی ہے کہ ان کے سینوں کو اسلام کے لئے تنگ کر دیا جاتا ہے، جس سے راہ حق میں آگے بڑھنا ان کو ایسے لگنے لگتا ہے جیسا کہ ان کو زور لگا کر آسمان میں چڑھنا پڑ رہا ہو۔ سو اس سے واضح ہو جاتا ہے کہ انسان کے بناؤ بگاڑ اور اس کی صحت و فساد کا اصل اور بنیادی تعلق اس کے اپنے قلب و باطن اور ارادہ و نیت سے ہے۔ وباللہ التوفیق لمایحب ویرید، وعلی مایحب ویرید،
۱۲۵. سو دین حق کا یہ راستہ جو تمہارے رب کا بتایا ہوا اور عقیدہ توحید پر مبنی واحد راستہ ہے یہ بالکل سیدھا اور صاف راستہ ہے جو عقل و فطرت کے تقاضوں کے عین مطابق ہے اس میں نہ کسی طرح کا کوئی پیچ و خم ہے اور نہ کسی طرح کی چڑھائیاں اور گھاٹیاں پس جن کی عقلیں صحیح اور انکی فطرتیں مستقیم ہوتی ہیں ان کو تو یہ فطرت کی آواز لگتا ہے لیکن جنہوں نے اپنے اوپر غیر فطری نجاستیں لاد رکھی ہوں ان کو یہ راہ دشوار گزار معلوم ہوتی ہے اس کے دین فطرت اور ملت ابراہیم ہونے کے سب دلائل ہم نے تفصیل سے بیان کر دئے ہیں۔ لیکن یہ کارآمد انہی لوگوں کے لئے ہوتے ہیں جو یاددہانی حاصل کرنا اور سبق لینا چاہتے ہوں لیکن جن لوگوں کی عقلیں ٹیڑھی، اور ان کی فطرتیں مسخ ہو چکی ہوتی ہیں ان کے لئے یہ ہدایت میں اضافے کے بجائے۔ ان کی محرومی اور بدبختی ہی میں اضافے کا باعث بنتے ہیں، سو یہ قرآن حکیم اہل ایمان کے لئے تو سراسر ہدایت اور نری شفاء ہے۔ لیکن بے ایمانوں کے لئے ان کے کانوں کا ڈاٹ اور ان کے باطن کے لئے اندھا یا جیسا کہ سورہ حٰم السجدۃ کی آیت نمبر ۴۴ میں بعینہ اسی مضمون کی تصریح فرمائی گئی ہے۔
۱۲۷.	۱: سو اس موقع پر وہ لوگ جو انسانوں میں سے شیاطین جن کے ساتھی اور ان کے آلہ کار بنے رہے ہوں گے وہ کہیں گے کہ اے ہمارے پروردگار! ہم نے ایک دوسرے کی معیت و رفاقت سے دنیا میں خوب خوب فائدے اٹھائے۔ یہاں تک کہ ہم اس یوم حساب کو پہنچ گئے جو تو نے ہمارے لئے مقرر فرما رکھا تھا سو اسطرح وہ اس بات کا صاف اور صریح طور پر اقرار و اعتراف کریں گے کہ دنیا میں وہ ایک دوسرے کے آلہ کار بنے رہے تھے یعنی ہم نے شیاطین کی پوچا پاٹ کی ان کے تھانوں پر نذریں مانیں نیازیں دیں چڑھاوے چڑھائے ان کے پاس قربانیاں کہیں، بھینٹیں چڑھائیں ان کے کہنے سکھانے پر حلال کو حرام اور حرام کو حلال ٹھہرایا۔ اور اسی طرح ان کے کاہنوں، نجومیوں اور ساحروں وغیر نے ان کو اپنے مذموم مقاصد کے لئے استعمال کیا اور ان سے کئی طرح کے فائدے اٹھائے اور نفع حاصل کئے اور ہم ایسے کاموں میں اسطرح الجھے اور پھنسے رہے کہ ہمیں اپنے عمل کے انجام پر غور کرنے کی توفیق نہ ملی۔ اور ہم اسی طرح کی خر مستیوں اور لذت کوشیوں میں سست اور محو و مگن رہے یہاں تک کہ یہ دن آ پہنچا۔ اور ہم تیرے حضور حاضر ہو گئے۔	
     ۲: سو شیاطین انس یہ بات تو اس روز بطور اعتراف و اقرار جرم کہیں گے۔ اور اس سے مقصود ان کا اظہار ندامت ہو گا۔ تاکہ اس طرح یہ تمہید باندھ کر وہ اللہ تعالیٰ سے معافی کی درخواست کر سکیں۔ لیکن اسلوب کلام سے یہ ظاہر ہو رہا ہے۔ اور اس کی صاف شہادت مل رہی ہے کہ اللہ تعالیٰ ان کی بات ان کی تمہید پوری ہونے سے پہلے ہی کاٹ دے گا اور ان کو معذرت اور درخواست معافی کا موقع دیے بغیر ہی اپنا فیصلہ سنا دے گا کہ اب تمہارا ٹھکانا بہرحال دوزخ ہے جس میں تم نے ہمیشہ کے لئے رہنا ہے۔ اس لئے اب تم لوگ ایسی باتیں بنانے کی کوشش نہ کرو۔ کہ اب عذر و معذرت، معافی تلافی اور اصلاح کے سب دروازے بند ہو چکے ہیں۔ اب مشیئت و مرضی صرف اللہ تعالیٰ ہی کی ہو گی جو وہ چاہے گا وہی ہو گا۔ کسی کی سعی و سفارش، کسی کا اثر و رسوخ اور کسی کی آہ و پکار، اور دعا و فریاد کچھ کام نہیں آئے گی۔ صرف اللہ تعالیٰ ہی کی مشیت کار فرما ہو گی، سبحانہ و تعالیٰ، سو یہی مطلب ہے الا ماشاء اللہ کا۔
۱۳۰. سو اس سے بعثت رسول کی وجہ اور اس کی غرض و غایت کو واضح فرما دیا گیا کہ ہر قوم کے اندر انہی میں سے ایک رسول اس لئے مبعوث فرمایا گیا کہ آپ کے رب کی رحمت سے یہ بات بعید تھی کہ وہ کسی قوم کو اس کے کفر و شرک پر اس کے عواقب و نتائج سے خبردار کئے بغیر کوئی عذاب بھیج دے۔ کہ یہ بات اس کے عدل و انصاف کے تقاضوں کے مطابق نہیں اس لئے وہ اگر کسی قوم کو سزا دیتا ہے۔ تو پہلے ان کو اچھی طرح آگاہ کر دیتا ہے۔ تاکہ وہ اگر توبہ و اصلاح کرنا چاہیں تو کر لیں۔ اور اگر ایسا نہ کرنا چاہیں تو اپنے کئے کرائے کے نتیجے کے طور پر اس کا انجام بھگتیں، جس کا حقدار و مستحق انہوں نے اپنے آپ کو بنا لیا۔ والعیاذُ باللہ، جل وعلا
۱۳۱. سو اس ارشاد ربانی سے ایک طرف تو اس اہم اور بنیادی حقیقت کو واضح فرما دیا گیا کہ اللہ تعالیٰ کے یہاں کسی کے درجہ و مرتبہ کا اصل دارومدار اس کے اپنے عمل و کردار پر ہے نہ کہ کسی قوم قبیلے، یا حسب و نسب، وغیرہ کی بناء پر، اور دوسری حقیقت اس سے یہ واضح فرما دی گئی کہ ان لوگوں کا کوئی عمل و کردار اللہ تعالیٰ سے مخفی و مستور نہیں ہو سکتا۔ وہ ان کے تمام کاموں سے پوری طرح واقف و آگاہ ہے۔ اس لئے اس کو انکی درجہ بندی کے سلسلہ میں کوئی زحمت اور مشکل نہیں پیش آ سکتی۔ پس وہ ہر کسی کے ساتھ وہی معاملہ فرمائے گا جس کا وہ اپنے عمل و کردار کے اعتبار سے مستحق ہو گا۔ فَبِاللّٰہ التوفیق لِمَا یُحِبُّ وَیُرِیْدُ۔ وعَلیٰ مَا یُحِبُّ وَیُرِیْدُ، وَہُوَ الْہَادِی اِلیٰ سَوَاءِ السَّبِیْل۔ سبحانہ و تعالیٰ
۱۳۲. سو وہ چونکہ غنی و بے نیاز ہے اس لئے اس کو نہ کسی کی ضرورت ہو سکتی ہے اور نہ کوئی حاجت وہ سب سے غنی اور ہر اعتبار سے مستغنی و بے پرواہ ہے۔ اگر خدانخواستہ سب اس کا انکار کر دیں تو اس کا کچھ بھی بگڑنے والا نہیں۔ اور اگر سب مل کر اس کی حمد و ثنا کے ترانے گانے لگیں تو اس سے اس کی خدائی میں ذرہ برابر کسی اضافے کا کوئی سوال و امکان نہیں وہ ایسے تمام تصورات اور جملہ شوائب سے پاک اور اعلیٰ و بالا ہے سبحانہ و تعالیٰ، لیکن وہ چونکہ غنی اور بے نیاز ہونے کے ساتھ ساتھ انتہائی رحمت والا بھی ہے اس لئے وہ اپنے بندوں کو ایمان و اسلام کی دعوت دیتا ہے اور ان کی ہدایت کے لئے اپنے رسول بھیجتا ہے اور ان کے لئے اپنی کتابیں اتارتا ہے۔ تاکہ خود ان کا بھلا ہو۔ دنیا کی اس عارضی زندگی میں بھی۔ اور آخرت کے اس حقیقی اور ابدی جہان میں بھی جو اس کے بعد آنے والا ہے۔ اور تاکہ اس طرح وہ ان کو دوزخ کے ہولناک عذاب سے بچا کر اپنی جنت اور اس کی نعمتوں، اور اپنی عظیم الشان رعنائیوں اور گونا گوں رحمتوں سے نوازے اور اتمام حجت کے بغیر کسی کو عذاب نہ دے۔ اور اسی لئے وہ لوگوں کو مہلت دیتا ہے۔ تاکہ جنہوں نے اپنی اصلاح کرنی ہو وہ کر لیں۔ نہیں تو وہ اپنا پیمانہ بھر لیں اور اس کے نتیجے میں وہ اپنے آخری انجام اور منطقی نتیجے کو پہنچ کر رہیں، سو وہ اگر منکروں اور سرکشوں کو فوراً نہیں پکڑتا تو اس لئے نہیں کہ وہ ایسا کر نہیں سکتا یا ایسا کرنے سے اس کی دنیا اجڑ جائے گی۔ اور پھر اس کو اس کے آباد کرنے والے نہیں مل سکیں گے نہیں اور ہرگز نہیں وہ اگر چاہے تو تم سب کو لے جائے اور تمہاری جگہ کسی اور مخلوق کو لا بسائے جیسا کہ اس نے خود تم لوگوں کو دوسروں کی نسل سے پیدا فرمایا ہے، سبحانہ و تعالیٰ، پس تم لوگوں کو اس سے سبق سیکھنا، اور درس عبرت لینا چاہئے۔ وباللہ التوفیق لمایُحِبُّ ویرید، وعلی مایُحِبُّ ویرید، وہو الہادی الی سواء السبیل
۱۳۶. 	۱: یعنی ان کے اس دین فطرت کو جو ان کو حضرت ابراہیم اور حضرت اسماعیل سے وراثت میں ملا تھا۔ اور جو کہ فطرت کے تقاضوں کے عین مطابق بالکل سیدھا سادا دین فطرت تھا، جس کو اس قسم کے شیاطین نے بگاڑ کر گورکھ دھندا بنا دیا تھا۔ زمانہ جاہلیت میں جہاں جہاں بتوں کے تھان اور استھان ہوتے تھے ان کے مجاور، پروہت، اور کاہن اپنی طرف رجوع کرنے والے سادہ لوح لوگوں کو ورغلاتے اور ان کو یہ باور کراتے کہ فلاں جن تم پر بہت غضبناک ہے۔ اگر تم نے اپنی اولاد میں سے کسی کی قربانی کر کے اس کو راضی نہ کیا تو وہ تمہارے سارے خاندان کو چٹ کر جائے گا، تو اس سے بیوقوف لوگ ان کے چکمے میں آکر قتل اولاد کے اس انتہائی سنگدلانہ فعل کا ارتکاب کر لیتے۔ اور اس طرح وہ اپنے دین اور اپنی دنیا دونوں کو برباد کر دیتے، اور جنوں کی ان ہلاکت خیزیوں میں شیاطین انس جو ان کے ایجنٹ اور آلہ کار بنے ہوئے تھے، وہ بڑا اہم کردار ادا کرتے تھے کیونکہ عام لوگوں کو ایسی پٹیاں پڑھانا اصل میں انہی انسانی شکل کے شیطانوں کا کام ہوتا تھا اور یہ صرف زمانہ جاہلیت ہی کی بات نہیں، بلکہ جہاں جہاں جہالت کے اندہیروں نے ڈیرے ڈال رکھے ہیں وہاں آج بھی اس کے نمونے پیش آتے رہتے ہیں چنانچہ ابھی کچھ ہی عرصہ قبل اخبارات میں یہ خبرچھپی تھی کہ ہندوستان کے مشہور شہر مدراس کے کسی علاقے میں ایک شخص نے اپنے جواں سال بیٹے کو اپنی دیوی کے چرنوں میں قتل کر کے اس کی بھینٹ چڑھا دیا تھا، والعیاذُ باللہ۔ سو اس سے اندازہ کیا جا سکتا ہے کہ اسلام نے اپنی پاکیزہ روشن اور مقدس تعلیمات کے ذریعے دنیائے انسانیت پر کتنے کتنے اور کیسے کیسے احسانات کئے ہیں، والحمد للہ رب العالمین۔
     ۲ :  سو ہدایت و ضلالت کے سلسلہ میں اللہ تعالیٰ جبر کو پسند نہیں فرماتا۔ بلکہ اس بارے اس نے لوگوں کو آزادی اور اختیار سے نوازا ہے، تاکہ ہر کوئی اپنی مرضی سے، اور اپنے ارادہ و اختیار کے مطابق جونسا راستہ چاہے اختیار کرے۔ کہ ثواب و عقاب کا ترتب و حصول اور اس کا مدار و انحصار اسی چیز پر ہے۔ ورنہ وہ اگر اپنی مشیت اور جبر سے ہدایت پر لانا چاہتا تو کسی کی کیا جان تھی کہ وہ اس سے کسی طرح کی کوئی سرتابی یا انکار کر سکے، بلکہ پھر تو سب ہی کے سب لوگ بلا کسی چون و چرا کے مومن و مسلمان ہو جاتے، لیکن اس نے ایسا نہیں کیا، لہذا اللہ نے جبر کو پسند نہیں فرمایا بلکہ اس نے ان کو مہلت اور آزادی دے رکھی ہے، تو پھر آپ کو اے پیغمبر! ان لوگوں کی بے راہ روی پر اس قدر پریشان اور فکر مند ہونے کی ضرورت نہیں، پس چھوڑ دو ان کو اور ان کی ان افتراء پردازیوں کو جن سے یہ لوگ کام لیتے ہیں یہ اپنے انجام کو خود پہنچ کر رہیں گے سو اس میں پیغمبر کے لئے تسلی کا سامان ہے۔
۱۳۸. سو اس سے مشرکین کے ان من گھڑت فتنوں کے کچھ نمونے پیش فرمائے گئے ہیں جو وہ ذاتی مفادات کے لئے لگاتے تھے اور جو کہ ان کے پروہتوں کی خود ساختہ اور من گھڑت شریعت پر مبنی ہوتے تھے کہ وہی ان کے عالم ہوتے تھے اور انہی کی طرف سے ان چڑھاووں کے بارے میں بڑی بڑی قیدیں اور پابندیاں عائد ہوتی تھیں جس طرح کہ آج ہمارے یہاں کے بدعتی گھرانوں میں بھی اس کے طرح طرح کے نمونے پائے جاتے ہیں۔ والعیاذ باللہ العظیم، اللہ تعالیٰ ہمیشہ اور ہر طرح سے اپنی حفاظت و پناہ میں رکھے، آمین ثم آمین۔
۱۴۰. سو اپنے خالق و مالک کی معرفت سے سرفرازی کے لئے تم لوگوں کو کہیں دور جانے اور منطقی صغرے کبرے ملانے کی ضرورت نہیں بلکہ اس کے لئے تم لوگ خود اپنے وجود کے اندر اور اپنے اردگرد پھیلی بکھری ان عظیم الشان اور گوناگوں نعمتوں ہی کو دیکھ لو اور ان میں نگاہ عبرت و بصیرت ڈال لو تو تم لوگوں کو اس واہب مطلق جَلَّ جَلَالُہ، کے وجودِ با جود اس کی قدرت و حکمت، اور اس کی رحمت و عنایت، کے عظیم الشان مظاہر اور نمونے ملیں گے پس تم دیکھو اور سوچو کہ اس نے کس قدر قدرت و حکمت، اور رحمت و عنایت سے تمہارے لئے اس قدر عظیم الشان نعمتوں کو اس کثرت سے و بہتات اور اس قدر پُر حکمت طریقے کے ساتھ ہر چہار سُو پھیلا دیا ہے اور اس قدر عظیم الشان تنوع اور بوقلمونی کے ساتھ کہ ہمارے جسم کے اندر کی ہر ضرورت کی تکمیل کا سامان نہایت ہی پُر حکمت طریقے سے فرما دیا گیا اگر ہمارے جسم کے اندر گلوکوز اور فولاد کی ضرورت اور اس کا تقاضا ودیعت فرمایا گیا ہے، تو اس کے لئے اس نے انگور اور انار جیسے عظیم الشان پھلوں کے خوبصورت دانوں کے اندر عظیم الشان رس بھر دیا۔ اگر ہماری زبانوں کے اندر مختلف قسم کے ذائقے ودیعت فرمائے گئے، تو اس کے لئے اس نے ان گنت اور گوناگوں مزوں والے اناج غلے اور پھل پیدا فرما دئے۔ ہماری نگاہوں کو حسن و جمال کا ذوق بخشا۔ تو اس کی تسکین کے لئے طرح طرح کی اشیاء میں حسن و رعنائی، اور دلکشی و زیبائی، کے ان گنت اور بے مثال نمونے رکھ دیے۔ اور حضرت خالق حکیم و قدیر جَلَّ جَلَالُہ، وعمّ نوالہ، نے ان بیحد و حساب اشیاء کے اندر ان کے ظاہری تنوع اور اختلاف کے باوجود مقصد کی جو وحدت رکھی ہے وہ اپنی زبان حال سے پکار پکار کر حضرت خالق و مالک جل مجدہ، کی وحدت و یکتائی کا اظہار و اعلان کر رہی ہے۔ سبحانہ و تعالیٰ فلہ الحمد ولہ الشکر۔ بکل حالٍ من الاحوال، 
۱۴۱. یعنی جانوروں کی ان دو قسموں کا پیدا کرنا اس خالق و مالک کا تم لوگوں پر ایک اور عظیم الشان انعام و احسان ہے کہ یہ دونوں قسمیں تمہارے لئے دو الگ الگ قسموں کی ضرورتوں کی تکمیل کا سامان کرتی ہیں۔ سو حمولۃ کی قسم کے جانور تمہارے لئے سواری اور باربرداری وغیرہ کی عظیم الشان اور بے شمار خدمات انجام دیتے ہیں۔ جیسے اونٹ، گھوڑے، خچر اور گدھے وغیرہ جبکہ فرشاً یعنی زمین سے لگے ہوئے جانور تمہارے لئے گوشت اور خوراک وغیرہ کی دوسری طرح طرح کی اور بے شمار ضرورتوں کی تکمیل کا سامان کرتے ہیں۔ سو دیکھو کہ یہ اس خالق و مالک کی تم لوگوں پر کتنی بڑی عنایت اور کس قدر عظیم الشان رحمت ہے۔ پھر بھی اس سے سرکشی و سرتابی کتنا بڑا ظلم اور کس قدر بڑی ناشکری اور بے انصافی ہے؟ والعیاذ باللّٰہ، اَللّٰہُمَّ فَخُذْنَا بِنَواصِیْنَا اِلیٰ ما فیہٖ حُبُّکَ وَرَضاکَ۔
۱۴۲. یعنی تم لوگ اگر اپنے دعوے میں سچے ہو کہ ان میں سے بعض قسمیں دین ابراہیمی میں حرام تھیں تو تم اس کے لئے کوئی نقلی یا عقلی دلیل پیش کرو۔ یعنی یا تو دین ابراہیمی کی کوئی ایسی قابل اعتماد سند پیش کرو۔ جس سے ثابت ہو کہ فلاں فلاں چیزیں اس دین میں حرام تھیں۔ یا کوئی ایسی عقلی و فطری دلیل، جس سے تمہارے اس دعوے کی صحت پر اعتماد کیا جا سکے۔ اور جب ایسی کوئی دلیل موجود نہیں، اور یقیناً نہیں، تو پھر یہ بات ثابت ہو جاتی ہے کہ تم لوگ اپنے اس دعوے میں جھوٹے ہو۔ والعیاذُ باللہ العظیم
۱۴۳. کیونکہ ایسے ظالم لوگ جب اپنے ظلم پھر اڑے ہوئے ہیں اور وہ نور ہدایت سے سرفرازی چاہتے ہی نہیں تو پھر ان کو ہدایت آخر کیسے اور کیونکر مل سکتی ہے؟ جبکہ نُور ہدایت سے سرفرازی کے لئے اولین شرط طلب صادق ہے۔ سو انسان کی ہدایت و غوایت کا اصل تعلق اس کے اپنے قلب و باطن، اور ارادہ و نیت سے ہے۔ اور ایسے لوگ جب اپنے کفر و باطل پر اڑے ہوئے ہیں اور اللہ پر جھوٹ باندھ کر دوسروں کو بھی گمراہ کرنے کے درپے ہیں تو پھر ان کو ہدایت سے سرفرازی آخر کیسے نصیب ہو سکتی ہے؟ والعیاذُ باللہ جل وعلا
۱۴۴. سو یہ ہیں وہ چیزیں جو کہ انعام یعنی چوپایوں سے متعلق ملت ابراہیمی میں حرام تھیں اور جن کا اعلان اب حضرت امام الانبیاء صلی اللہ علیہ و سلم کے ذریعے کرایا جا رہا ہے جو کہ اصل ملت ابراہیمی کے داعی اور اس کے علمبردار ہیں سو اس کے برعکس مشرکین نے جن چیزوں کو از خود حرام ٹھہرا رکھا ہے۔ وہ ان کے اپنے اوہام و خرافات کا نتیجہ ہے جن کا اصل ملت ابراہیمی سے کوئی تعلق اور سروکار نہیں، وہ سب خرافات ہیں۔ والعیاذُباللہ جل وعلا
۱۴۵. سو ملت ابراہیمی کے ذکر و بیان کے بعد اب اس ارشاد سے ملت یہود کا ذکر و بیان فرمایا جا رہا ہے کہ ان پر ان کی بغاوت و سرکشی کے نتیجے میں بعض ایسی طیبات یعنی پاکیزہ چیزیں حرام کر دی گئی تھیں جن میں ان کی اصل کے اعتبار سے حرمت کی کوئی وجہ نہیں تھی۔ جیسے ناخن والے جانور، اور گائے بکری وغیرہ کی چربی، وغیرہ سو ان کی حرمت چونکہ یہود کی سرکشی کی بناء پر تھی۔ اس لئے اب ملت اسلام میں ان کی حرمت باقی نہیں رہی۔ اس لئے اب ایسی تمام طیب اور پاکیزہ چیزیں حلال و مباح ہیں۔ اور یہود پر جو قیدیں اور پابندیاں (اِصْر وً اَغْلال) عائد تھیں۔ وہ حضرت خاتم الانبیاء کی بعثت و تشریف آوری کے بعد اب اٹھا لی گئیں۔ جس طرح کہ ان سے وعدہ کیا گیا تھا جیسا کہ سورہ اعراف کی آیت نمبر۱٠۷ میں تصریح موجود ہے۔
۱۴۶. سو اس سے پیغمبر کو خطاب کر کے ارشاد فرمایا گیا کہ اس ساری وضاحت کے باوجود اگر یہ لوگ ایمان نہ لائیں بلکہ آپ کی تکذیب ہی کرتے جائیں تو ان سے کہہ دو کہ اللہ بڑی ہی وسیع رحمت والا ہے۔ اس لئے وہ سرکشوں اور ہٹ دھرموں کو فوراً نہیں پکڑتا۔ بلکہ ان کو ڈھیل ہی دیئے جاتا ہے۔ اور وہ ایسوں کو بڑی لمبی ڈھیل دیتا ہے تاکہ وہ اپنا پیمانہ اتنا لبریز کر لیں کہ اس کے بعد ان کے لئے کسی عذر و معذرت کی کوئی گنجائش باقی نہ رہے۔ اس لئے وہ تم لوگوں کو بھی ڈھیل دے رہا ہے۔ پس اس سے تم لوگ مغرور نہ ہو جاؤ، کہ ڈھیل بہرحال ڈھیل ہی ہوتی ہے۔ جس نے بالآخر ختم ہو جانا ہوتا ہے۔ لیکن آخرکار جب وہ ظالموں اور مجرموں کو پکڑنے پر آتا ہے تو اس کی پکڑ بھی بڑی سخت ہوتی ہے۔ اور جب اس کی پکڑ کے ظہور کا وقت آ جاتا ہے، تو پھر وہ کسی کے ٹالے ٹل نہیں سکتی۔ پس تم لوگ اس سے بچنے کی فکر کر لو قبل اس سے کہ اس کی فرصت تمہارے ہاتھ سے نکل جائے۔ اور تم لوگوں کو ہمیشہ کے لئے پچھتانا پڑے۔ والعیاذُ باللہ العظیم پس اس سے یہ حقیقت واضح ہو جاتی ہے کہ انسان کے لئے صحت و سلامتی، امن و امان، اور فوز و فلاح کی راہ یہی اور صرف یہی ہے کہ وہ صدق و اخلاص کے ساتھ اللہ اور اس کے رسول کی ہدایت اور ان کے ارشادات کے آگے جھک جائے، اور ان کو صدق دل سے اپنا لے اور اپنی زندگی انہی کے مطابق گزارے، وباللہ التوفیق لمایُحِبُّ ویرید، وعلیٰ مایُحِبُّ ویرید،
۱۴۷. سو تم لوگ بغیر کسی دلیل اور سند کے محض اٹکل پچو باتوں سے کام لیتے ہو، تمہارا کام ظن و تخمین کی پیروی کرنا اور محض اٹکل کے تیر چلانا اور قیاس کے گھوڑے دوڑانا ہے ورنہ حقیقت یہ ہے کہ مشیئت الٰہی اور چیز ہے، اور اس کی رضا و مرضی بالکل الگ چیز۔ تمہارا کفر و شرک اللہ تعالیٰ کی مشیئت میں تو ضرور داخل ہے کہ اس کی بادشاہی میں اس کی مشیئت کے بغیر کچھ بھی نہیں ہو سکتا۔ اور اس کی مشیئت یہی ہے کہ اس دنیا میں ہر کسی کو اس کے ارادہ و اختیار کی آزادی دی جائے، کہ ابتلاء و آزمائش کا دارو مدار اسی پر ہے۔ لیکن تمہارا یہ کفر و شرک اس کی رضا اور مرضی کی چیز بہرحال نہیں کہ وہ کفر و شرک پر کبھی راضی نہیں ہو سکتا۔ سبحانہ و تعالیٰ، چنانچہ اس کا اپنا ارشاد ہے، اور صاف و صریح ارشاد ہے، وَلَا یَرْضیٰ لِعِبَادِہِ الْکُفْرَ، کہ وہ اپنے بندوں کے لئے کفر پر کبھی راضی نہیں ہو سکتا۔ اور اگر تم لوگوں کی اس احمقانہ اور من گھڑت منطق کو مان لیا جائے تو پھر اس کو ہر ظالم اور سرکش انسان اپنے ظلم اور اپنی بغاوت و سرکشی کے جواز کے لئے استعمال کر سکتا ہے اور ہر قاتل اس کو اپنے قتل کے جواز پر اور ہر چور اپنی چوری کی درستی کے لئے دلیل بنا سکتا ہے اور ہر بدمعاش اس کو اپنی بدمعاشی کے حق میں استعمال کر سکتا ہے۔ اور ظاہر ہے کہ اس طریق استدلال و احتجاج کی تصویب کوئی بھی نہیں کر سکتا پس یہ کوئی دلیل نہیں بلکہ یہ ان لوگوں کی شرارت کی ایجاد اور اپنی ضد پر اڑے رہنے کے لئے ایک بہانہ ہے۔ یہی روش ان سے پہلے کے منکروں نے بھی اختیار کی جس سے آخرکار وہ اپنے انجام کو پہنچ کر رہے۔ سو یہ بھی اپنے انجام کا انتظار کریں۔ وقت آنے پر اس سب کا نتیجہ ان کے سامنے خود آ جائے گا۔
۱۴۸ . سو اگر اس کو ایسی جبری ہدایت منظور و مطلوب ہوتی تو اس کے لئے اس قادر مطلق کو کچھ بھی مشکل نہیں تھا کہ وہ تم سب ہی کو محض اپنے ارادے اور اشارے ہی سے راہِ حق و ہدایت پر ڈال دیتا لیکن اس کے یہاں مطلوب و مفید وہی ایمان ہے جو اپنے ارادہ و اختیار اپنے دل کی چاہت و خواہش اور حجت و برہان کی بناء پر ہو۔ کہ ثواب اور عذاب کا اصل دار و مدار انسان کے اپنے ارادہ و اختیار ہی پر ہے نہ کہ جبری اور قہری ایمان پر۔
۱۴۹. سو اس ارشاد سے واضح فرما دیا گیا کہ جب ان لوگوں کے پاس عقل و نقل کی کوئی دلیل نہیں اور نہ ہو سکتی ہے۔ تو یہ اگر اس کے باوجود اپنی ان خرافات کے حق میں کوئی گواہی دیتے ہیں تو آپ ان کے ساتھ گواہی نہ دینا۔ کیونکہ جس چیز کو یہ لوگ دین کہتے اور بتاتے ہیں وہ دین نہیں بلکہ ان کی خواہشات اور من گھڑت خرافات کا پلندہ ہے، اور خواہشات کی پیروی کا نتیجہ و انجام ہلاکت و تباہی کے سوا کچھ نہیں ہو سکتا۔ پھر ان لوگوں کے اس ارشاد میں تین جرائم ذکر فرمائے گئے ہیں جو دراصل ان کے اتباع ہویٰ کے اس جرم ہی سے پھوٹنے والے ہیں ایک یہ کہ انہوں نے اللہ کی آیتوں کی تکذیب کی جس سے ان کی تاریکی اور گہری ہو گئی۔ اور دوسرا جرم یہ کہ یہ لوگ آخرت پر ایمان نہیں رکھتے جو کہ آیات الٰہی کی تکذیب کا لازمی نتیجہ ہے، اور تیسرا یہ کہ یہ لوگ اپنے رب کے ہمسر ٹھہراتے ہیں، جو کہ تکذیب آیات اور ایمان بالآخرۃ سے محرومی کا طبعی نتیجہ اور منطقی تقاضا ہے۔ ورنہ اس وحدہٗ لاشریک کا کوئی ہمسر نہ ہے نہ ہو سکتا ہے کہ اس کی صفت و شان وَلَمْ یَکُنْ لَہ، کُفُوًا اَحَدْ کی شان ہے، سبحانہ و تعالیٰ، سو ایمان و یقین کی دولت سے محرومی ہر خیر سے محرومی ہے، والعیاذُ باللہ العظیم
۱۵۰. یعنی تم لوگ سوچو کہ تمہارا بھلا کس میں ہے اور برا کس میں؟ اور یہ کہ اصل ملت ابراہیمی کیا تھی اور تم نے اس کو کیا سمجھ رکھا ہے؟ اور اس کو تم نے کیا سے کیا بنا دیا؟ اصل چیز کو چھوڑ کر تم لوگوں نے چند اچھے بھلے جانوروں کو از خود اور اپنے طور پر حرام قرار دے دیا۔ اور اس پر تم ملت ابراہیمی کے دعویدار بن بیٹھے ہو تم لوگ کہاں سے نکل کر کہاں پہنچ گئے ہو اور کیا سے کیا بن گئے ہو؟ دعوی تو تم لوگ ملت ابراہیمی کا کرتے ہو مگر کام اس کے بالکل برعکس کرتے ہو۔ سو تم لوگ عقل سے کام لو۔ اور ان باتوں کو صدق دل سے اپناؤ جو میں تم کو پڑھ کر سنا رہا ہوں کہ یہی احکام اصل ملت ابراہیمی اور اس کا خلاصہ ہے۔ اور یہی تقاضا ہے کہ عقل سلیم اور فطرت مستقیم کا۔ اور اسی میں سب کا بھلا اور دارین کی سعادت و سرخروئی سے سرفرازی کا سامان ہے جبکہ اس سے اعراض و روگردانی سراسر خسارہ اور محرومی ہے۔ والعیاذُ باللہ العظیم
۱۵۲. سو توحید خداوندی کے عقیدے پر مبنی یہی راستہ صراطِ مستقیم اور صحت و سلامتی کا راستہ اور فوز و فلاح کا واحد ذریعہ ہے جو اب میں تم لوگوں کو بتا رہا ہوں۔ اسی کی دعوت و تبلیغ کا پیغام حضرت ابراہیم نے دنیا کو دیا اور اسی کو اپنانے کی تعلیم و تلقین انہوں نے اپنی اولاد کو فرمائی، پس اس سیدھی راہ سے ہٹ کر جو دوسری مختلف ٹیڑھی ترچھی راہیں لوگوں نے نکالی ہیں وہ سب کی سب غلط، اور صراط مستقیم سے انحراف پر مبنی ہیں۔ پس تم لوگ ان سے بچو کہ وہ سب ملت ابراہیمی سے محروم کرنے والی، اور ہلاکت و تباہی کی راہیں ہیں۔ ملت ابراہیمی کی اسی صراط مستقیم سے اللہ تعالیٰ نے تم لوگوں کو اب میرے ذریعے آگہی بخشی ہے، اور اس کو از سرنو باز کیا ہے۔ تاکہ اس کو اپنا کر تم لوگ ہلاکت و تباہی کی وادیوں میں بھٹکنے اور اس کے نتیجے میں اللہ تعالیٰ کی گرفت و پکڑ سے بچ سکو، وباللہ التوفیق لمایُحِبُّ ویرید، وعلیٰ مایُحِبُّ ویرید، بکل حالٍ من الاحوال، وہو الہادی الی سبیل الرشاد
۱۵۴. سو یہ رحمتوں اور برکتوں بھری کتاب جس کو اب ہم نے اپنے بندوں کے لئے اتارا ہے۔ گزشتہ تمام آسمانی کتابوں کی اصل اور بنیادی تعلیمات کی جامع ان کی حامل کتاب ہے اور یہ ان کے لئے مہیمن اور ان کی امین و پاسدار ہے یعنی قرآن مجید جو کہ گزشتہ تمام آسمانی کتابوں کی ناسخ اور ان کی خاتم کتاب ہے۔ اور جو کہ اب ہدایت خداوندی کا واحد ذریعہ ہے۔ واضح رہے کہ مبارک کا لفظ قرآن حکیم میں بار بار اس بارش کے لئے استعمال ہوا ہے جو زمین کی سیرابی اس کی روئیدگی، اور سرسبزی، کا ذریعہ بنتی ہے، جو اس کے خزانوں کو ابھارتی اور اس کے مردہ اور بے آب و گیاہ ہو جانے کے بعد اس کو از سر نو حیات تازہ بخشتی ہے پس قرآن حکیم کے لئے اس لفظ کے استعمال میں یہ استعارہ ہے کہ یہ کتاب حکیم بھی دنیا کو اس کی روحانی موت کے بعد از سر نو حیات تازگی بخشنے، اور شریعت و ہدایت کے خزاں رسیدہ چمن کو پھر سے بہار کی رونقوں سے معمور کرنے کے لئے نازل ہوئی ہے پس اس میں یہ عظیم الشان درس ہے کہ اس کی ناقدری نہ کرو۔ بلکہ دل و جان سے اس کی قدر کرتے ہوئے اس کی مقدس تعلیمات کو اپناؤ اور ان کی پیروی کرو تاکہ تم اس کی رحمتوں اور برکتوں سے سرفراز و مالا مال ہو سکو۔ اور تمہارے دلوں کی اجڑی ہوئی دنیا پھر سے آباد و معمور ہو کے وباللہ التوفیق لما یُحِبُّ ویرید، وعلیٰ مایُحِبُّ ویرید، پس جنہوں نے اس سے منہ موڑا اور اس کی بے قدری اور ناشکری کی انہوں نے خود اپنے دلوں کی دنیا کو اجاڑنے اور بگاڑنے کا سامان کیا۔ والعیاذ باللہ العظیم
۱۵۵. یعنی اگر یہ کتاب نہ آئی ہوتی تو تم لوگ کل قیامت کے روز اللہ تعالیٰ کے حضور یہ عذر پیش کرتے کہ جس طرح کہ ہم سے پہلے یہود اور نصاری کے دو گروہوں پر آسمانی کتاب اتاری گئی۔ ایسی کوئی کتاب ہم پر کیوں نہیں اتاری گئی۔ کہ ان کی کتاب کے علم و مطالعہ اور اس کے درس و تعلّم سے ہم لوگ بے خبر تھے۔ یا تم لوگ یوں کہنے لگتے کہ اگر ہم پر کوئی کتاب اتاری گئی ہوتی تو ہم ان سے کہیں بڑھ کر ہدایت یافتہ ہوتے۔ تو پھر ہم پر کوئی ایسی کتاب کیوں نہ اتاری گئی؟ اور ہمیں اس نعمت سے کیوں محروم رکھا گیا؟ سو اب اس کتاب حکیم کے نزول کے بعد تم لوگ اس طرح کا کوئی عذر اور بہانہ پیش نہیں کر سکو گے۔ کہ اب تم پر یہ کتاب اتار دی گئی، اور تم لوگوں پر حجت قائم کر دی گئی، پس اب تم اپنے بارے میں خود دیکھ اور سوچ لو۔
۱۵۶. 	۱: سو تم لوگوں پر کتاب اتاری گئی۔ اور وہ بھی ایسی خاص صفات والی کتاب، جو کہ بحیثیت مجموعی اس کے سوا اور کسی بھی کتاب میں نہ ہوئی ہیں نہ ہو سکتی ہیں۔ بلکہ وہ اسی کتاب حکیم کی خصوصیات اور اس کی اہم صفات ہیں۔ جن میں سے اس کی ایک اہم صفت اور اس کی امتیازی شان یہ ہے کہ اس کو تمہارے رب کی طرف سے بَیّنۃ یعنی ایک ایسی واضح دلیل، اور قطعی حجت، کے طور پر اتارا گیا ہے۔ جو اپنی صداقت و حقانیت کی دلیل خود ہے۔ اس کا کتاب الٰہی ہونا کسی خارجی دلیل کا محتاج نہیں، اور دوسرا پہلو اس کے بَیِّنۃ یعنی روشن دلیل ہونے کا یہ ہے کہ اس میں تورات کی طرح صرف احکام ہی نہیں ذکر فرمائے گئے، اور یہ محض خالی خولی احکام و ہدایات کا مجموعہ نہیں، بلکہ اس میں ہر دعوے کے ساتھ اس کی دلیل بھی موجود ہے، اور اس کی ہر ہدایت و تعلیم کے ساتھ ایسے دلائل و براہین بھی موجود و مذکور ہیں۔ جس سے وہ حکم و ارشاد دلوں میں اترتا اور عقول سلیمہ کو اپیل کرتا ہے۔ اور یہ دلائل و براہین ایسے ہیں جو عقول سلیمہ اور طبائع مستقیمہ کے عین مطابق ہیں، جن کے مقابلے میں کٹ حجتی تو کی جا سکتی ہے، لیکن ان کی تردید ممکن نہیں، والحمدللہ جل وعلا، اور دوسری بڑی اور ہم صفت اس کتاب ہدایت کی یہ ہے کہ یہ سراسر ہدایت ہے، یہ زندگی کے ہر گوشے سے متعلق اور ہر اعتبار سے ہدایت و راہنمائی فرماتی ہے، اور اس کی تیسری، اہم صفت اس کی یہ ہے کہ یہ عین رحمت ہے۔ یہ انسان کو اس دنیا میں بھی طرح طرح کی رحمتوں سے نوازتی ہے جس سے اس کو حیات طیبہ یعنی ایک عظیم الشان پاکیزہ زندگی کی سعادتیں نصیب ہوتی ہیں۔ اور پھر اس کو آخرت میں یہ جنت اور اس کی ان بے مثال نعمتوں سے سرفراز کرے گی جو سدا بہار اور ہمیشہ ہمیشہ کے لئے ہونگی اللہ نصیب فرمائے آمین ثم آمین	
     ۲:  استفہام ظاہر ہے کہ یہاں پر انکاری ہے۔ یعنی اس سے بڑھ کر ظالم بدبخت اور محروم القسمت اور کوئی نہیں ہو سکتا، جس کے پاس یہ رحمتوں اور برکتوں بھری کتاب ہدایت آ جائے جو تمام عذرات خاتمہ کرنے والی، اور قطعی حجت و برہان ہے۔ اور جو ابر رحمت بن کر برسے، جو راہنمائی کے لئے روشنی کا مینار، دارین کی سعادت و سرخروئی سے سرفرازی کا ذریعہ و وسیلہ، اور آخرت میں رحمت خداوندی سے سرفرازی کی ضامن ہو۔ مگر اس سب کے باوجود وہ اس سے منہ موڑے، اور اس سے اعراض و روگردانی برتے، اور دوسروں کو بھی اس سے روکے۔ تو پھر اس سے بڑھ کر ظالم اور کون ہو سکتا ہے، والعیاذُ باللہ العظیم، سو ایسے ظالموں کو اپنے ظلم و عدوان کا بھگتان آخرکار، اور بہرحال بھگتنا ہو گا، اور بڑے ہی ہولناک انداز میں بھگتنا ہو گا، کہ یہ حضرت خالق حکیم کے عدل و انصاف اور اس کی حکمت بے پایاں، اور اس کی رحمت و عنایت کا تقاضا ہے، سبحانہ و تعالیٰ
۱۵۹. سو یہ اسی رب رحمان کی رحمتوں بھری تعلیمات کا ایک نمونہ و مظہر ہے جس سے اس نے اس کتاب حکیم کے ذریعے اپنے بندوں کو نوازا ہے، یعنی نیکی کا صلہ و بدلہ تو کم سے کم دس گنا، اور برائی کی سزا اسی کے برابر اور یہ کہ ان لوگوں پر کسی طرح کا کوئی ظلم نہیں کیا جائے گا۔ نہ کسی کی کوئی نیکی کم کی جائے گی اور نہ کسی کے نامہ اعمال میں کسی ناکردہ گناہ کا کوئی اضافہ کیا جائے گا، بلکہ معاملہ اس سے بھی کہیں آگے ہے جیسا کہ دوسری مختلف نصوص میں اس کی تصریح فرمائی گئی ہے۔ مثلاً یہ کہ نیکی کے سلسلے میں تو محض ارادہ کرنے پر بھی نیکی لکھ دی جائے گی، مگر برائی کے سلسلہ میں محض ارادہ کرنے پر برائی نہیں لکھی جائے گی جب تک کہ برائی کا بالفعل ارتکاب کر نہ لیا جائے، والعیاذُ باللہ العظیم، وغیرہ وغیرہ
۱۶۳. 	۱: سو اس ارشاد سے نبی اکرم صلی اللہ علیہ و سلم کی زبان سے ملت ابراہیم یعنی ملت اسلام کی اصل روح کی تعبیر کرائی گئی ہے جس کا خلاصہ یہ ہے کہ مسلمان کی نماز اس کی قربانی اور اس کی ہر عبادت، اور اس کا مرنا اور جینا سب اللہ تعالیٰ ہی کے لئے ہے۔ وہ جیتا ہے تو خداوند قدوس کی رضا و خوشنودی کے لئے اور مرتا ہے تو بھی اسی وحدہٗ لاشریک کی رضا و خوشنودی کیلئے۔ اس کی زندگی میں کوئی تقسیم نہیں بلکہ وہ از ابتداء تا انتہاء ہم رنگ اور ہم آہنگ ہے جب خداوند قدوس کا کوئی شریک نہیں، بلکہ وہ وحدہٗ لاشریک ہے تو اس لئے بندے کی زندگی میں بھی کوئی اس کا شریک و سہیم نہیں۔ بلکہ وہ پوری کی پوری بغیر کسی تجزیہ و تقسیم کے اور بدوں کسی تحفظ و استثناء کے اللہ وحدہٗ لاشریک ہی کے لئے ہے۔ سو ارشاد فرمایا گیا کہ یہی میری فطرت ہے اور اسی کا مجھے میرے خالق و مالک کی طرف سے حکم و ارشاد فرمایا گیا ہے۔ اور اسی کے لئے میں نے اپنی گردن اسی کے آگے ڈال دی ہے، سبحانہ و تعالیٰ
     ۲: یعنی جہاں پر وہ عملی طور پر اس کا فیصلہ فرما دے گا۔ ورنہ علمی طور پر تو اس نے ان سب کا فیصلہ اپنی کتاب حکیم کے ذریعے اسی دنیا میں فرما دیا ہے، بہر کیف اس سے واضح فرما دیا گیا کہ ہر کوئی اپنے کئے کرائے کا ذمہ دار خود ہے۔ ہر کسی کو اپنے کئے کرائے کا بھگتان خود ہی بھگتنا ہو گا۔ کوئی کسی کا بوجھ نہیں اٹھائے گا، اور سب کو آخرکار لوٹ کر اپنے رب ہی کے پاس جانا اور اس کے حضور حاضر ہونا ہے اور اسی کے یہاں تمام اختلافات کا آخری اور عملی فیصلہ ہو گا۔ تو پھر ایسے میں اللہ تعالیٰ کے سوا کسی اور کو اپنا حَکمَ و منصف ماننا اور اپنا معبود بنانا کس طرح اور کیونکر درست ہو سکتا ہے؟ سو خالق و مالک اور حَکمَ و معبود وہی وحدہٗ لاشریک ہے، اِنِ الْحُکْمُ اِلاَّ لِلّٰہِ اَمَرَ اَلاَّ تَعْبُدُوْا اِلاَّ اِیّاہ۔ سبحانہ و تعالیٰ۔ وبہٰذا قدتَمَّ التفسیر المختصر لسورۃ الانعام بتوفیق اللہ و عنایتہ سبحانہ و تعالیٰ فلہ الحمد ولہ الشکر قبل کل شیئ وبعد کل شیئ،٩ رجب ۱۴۲۵ھ مطابق ۲۵ اگست ۲٠٠۴ بروز بدھ بوقت سوا گیارہ بجے شب سطوہ دبی والحمدللہ رب العالمین۔ الذی بِیَدہٖ اَزِمَّۃُ التَّوفیق والعنایۃ، سبحانہ و تعالیٰ


(سورۃ الاعراف ۔ سورہ نمبر ۷ ۔ تعداد آیات ۲۰۶)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۱۔۔۔     ا۔ ل۔ مّ۔ص
۲۔۔۔     یہ ایک (عظیم الشان) کتاب ہے جو اتاری گئی ہے آپ کی طرف (اے پیغمبر!) پس آپ کے دل میں اس کی وجہ سے کوئی تنگی نہیں ہونی چاہیے (اور اتاری اس لئے گئی کہ) تاکہ آپ خبردار کریں اس کے ذریعے اور تاکہ یہ ایک عظیم الشان نصیحت ہو ایمان والوں کے لئے
۳۔۔۔      پیروی کرو تم (اے لوگو!) اس کتاب کی جو اتاری گئی تمہاری طرف، تمہارے رب کی جانب سے ، اور مت پیچھے چلو تم لوگ اس کے سوا اور دوستوں کے ، کم ہی نصیحت مانتے ہو تم لوگ
۴۔۔۔      اور کتنی ہی بستیاں ایسی تھیں جن کو ہم نے ہلاک کر دیا، پس آ گیا ان پر ہمارا عذاب راتوں رات، یا جب کہ وہ لوگ محو تھے دوپہر کے آرام میں 
۵۔۔۔      پھر کچھ نہیں تھی ان کی (دعا و) پکار جب کہ آ پہنچا ان پر ہمارا عذاب، سوائے اس کے کہ انہوں نے کہا کہ واقعی ہم لوگ بڑے ظالم تھے
۶۔۔۔      پھر (قیامت کے دن) ہم نے ضرور پوچھنا ہے ان لوگوں سے جن کی طرف رسول بھیجے گئے تھے ، اور ہم ضرور پوچھنا ہے رسولوں سے بھی
۷۔۔۔      پھر ہم خود ہی سب کچھ ان کو سنا دیں گے پورے علم کے ساتھ، اور ہم کوئی دور نہیں تھے 
۸۔۔۔     اور وزن اس روز حق ہو گا پھر جن کے پلڑے بھاری ہوں گے (نیکیوں کے ) تو وہی ہوں گے فلاح (عینی حقیقی کامیابی) پانے والے 
۹۔۔۔      اور جن کے پلڑے ہلکے ہوئے تو وہی لوگ ہوں گے جنہوں نے خود خسارے میں ڈالا ہو گا اپنے آپ کو، اس وجہ سے کہ وہ ہماری آیتوں کے ساتھ ظلم کرتے رہے تھے
۱۰۔۔۔      اور بلاشبہ ہم ہی نے تم کو ٹھکانا دیا زمین میں (اے لوگو)، اور رکھ دیئے ہم نے اس میں تمہارے لئے طرح طرح کے سامان ہائے زیست (مگر) تم لوگ کم ہی شکر کرتے ہو
۱۱۔۔۔      اور بلاشبہ ہم نے ہی پیدا کیا تم سب کو، پھر ہم ہی نے صورت گری کی تم سب کی، پھر ہم نے حکم دیا فرشتوں کو کہ تم سجدہ ریز ہو جاؤ آدم کے آگے ، تو وہ سب سجدے میں گر پڑے بجز ابلیس کے ، کہ وہ نہ ہوا سجدہ کرنے والوں میں سے 
۱۲۔۔۔      پوچھا تجھے کس چیز نے سجدہ کرنے سے روکا جب کہ میں نے تجھے حکم دیا تھا؟ تو اس نے کہا میں اس سے بہتر ہوں کہ تو نے مجھے پیدا کیا آگ سے ، اور اس کو پیدا کیا مٹی سے 
۱۳۔۔۔      فرمایا اچھا تو اتر جا تو یہاں سے ، تجھے حق نہیں کہ تو یہاں اپنی بڑائی کا گھمنڈ کرے ، نکل جا کہ بلاشبہ تو ذلیلوں میں سے ہے
۱۴۔۔۔      اس نے کہا مجھے مہلت دے دے ، اس دن تک کہ جب ان کو دوبارہ اٹھایا جائے گا،
۱۵۔۔۔      فرمایا کہ بے شک تو مہلت دئیے ہوؤں میں سے ہے ،
۱۶۔۔۔      کہا اچھا تو جس طرح تو نے مجھے گمراہی میں مبتلا کیا ہے ، میں بھی ضرور ان کے لئے گھات میں بیٹھ جاؤں گا تیری سیدھی راہ پر،
۱۷۔۔۔      پھر میں پوری قوت سے ان پر حملے کروں گا، ان کے آگے سے بھی، اور انکے پیچھے سے بھی، ان کی دائیں جانب سے بھی، اور انکی بائیں طرف سے بھی، اور تو ان میں سے اکثر شکر گزار نہ پائے گا،
۱۸۔۔۔      فرمایا جا نکل جا تو یہاں سے ذلیل اور خوار ہو کر، (اور یاد رکھ کہ) یہ قطعی بات ہے کہ ان میں سے جو بھی کوئی تیرے کہنے پر چلا، تو میں ضرور بھر دوں گا جہنم کو تم سب سے
۱۹۔۔۔      اور اے آدم رہو تم بھی، اور تمہاری بیوی بھی، اس جنت میں ، اور کھاؤ (پیو) تم اس میں جہاں سے تم چاہو، پر قریب نہیں جانا اس (خاص) درخت کے ، کہ پھر ہو جاؤ تم ظالموں میں سے
۲۰۔۔۔      پھر ورغلانے لگا شیطان ان دونوں کو اپنے وسوسوں کے ذریعے ، تاکہ وہ ظاہر کر دے ان کے سامنے ان کی ان شرم گاہوں کو جو کہ چھپائی گئی تھیں ان دونوں سے ، اور کہا کہ تم کو نہیں روکا تمہارے رب نے اس درخت سے مگر اس بناء پر، کہ کہیں تم فرشتے بن جاؤ یا تم ہو جاؤ ہمیشہ رہنے والوں میں سے ،
۲۱۔۔۔      اور اس نے ان دونوں سے قسمیں کھا کھا کر کہا کہ میں تمہارا سچا خیر خواہ ہوں ،
۲۲۔۔۔      آخرکار اس نے نیچے اتار لیا ان دونوں کو دھوکے (اور فریب) سے پھر جب چکھ لیا ان دونوں نے اس درخت کو تو کھل گئے ان کے سامنے ان کے ننگے ، اور وہ چپکانے لگے اپنے اوپر جنت کے پتے ، اور ان دونوں کو پکار کر فرمایا ان کے رب نے ، کہ کیا میں نے تم کو روکا نہیں تھا اس درخت سے ، اور تم سے یہ نہ کہا تھا کہ یقینی طور پر شیطان دشمن ہے تم دونوں کا کھلم کھلا،
۲۳۔۔۔      تو اس پر ان دونوں نے عرض کیا کہ اے ہمارے رب، ہم نے ظلم کر لیا خود اپنی جانوں پر، پس اگر تو نے ہمیں نہ بخشا، اور ہم پر رحم نہ فرمایا، تو یقیناً ہم ہو جائیں گے سخت خسارہ اٹھانے والوں میں سے ،
۲۴۔۔۔      فرمایا اتر جاؤ، تم یہاں سے اس حال میں کہ تم ایک دوسرے کے دشمن رہو گے اور تمہارے لئے زمین میں ٹھکانا ہو گا اور سامان زیست اور ایک مدت (مقررہ) تک،
۲۵۔۔۔      نیز فرمایا کہ وہیں تم نے جینا ہے اور وہیں تم نے مرنا ہے ، اور اسی میں سے تمہیں (قیامت کے روز) نکالا جائے گا
۲۶۔۔۔      اے اولاد آدم، ہم نے اتارا تم پر ایسا لباس، جو چھپائے تمہارے شرم (اور پردے ) کے حصول کو، اور تاکہ تمہارے لئے آرائش بھی ہو اور تقویٰ کا (معنوی) لباس تو سب سے بڑھ کر ہے یہ اللہ کی نشانیوں میں سے ہے ، تاکہ لوگ اس سے نصیحت حاصل کریں ،
۲۷۔۔۔      اے اولاد آدم (خیال رکھنا کہ) کہیں شیطان تمہیں بہکا نہ دے ، جس طرح کہ وہ نکلوا چکا ہے تمہارے ماں باپ کو جنت سے ، اور وہ ان سے اتروا چکا ہے ان کے لباس، تاکہ دکھا دے ان کو ایک دوسرے کی شرمگاہیں ، (اور اس لئے بھی چوکنا رہنا کہ) یقیناً وہ اور اس کا ٹولہ تمہیں وہاں سے دیکھتا ہے ، جہاں سے تم انہیں نہیں دیکھ سکتے ، ہم نے شیطانوں کو ان ہی لوگوں کا دوست بنایا ہے جو ایمان نہیں رکھتے ۔
۲۸۔۔۔      اور یہ لوگ جب کوئی برائی کرتے ہیں تو کہتے ہیں کہ ہم نے اپنے باپ دادا کو اسی طرح کرتے پایا، اور اللہ نے ہمیں اس کا حکم دیا ہے (ان سے ) کہو کہ اللہ کبھی بے حیائی کا حکم نہیں دیتا، کیا تم لوگ اللہ کے ذمے وہ باتیں لگاتے ہو، جن کا تمہیں علم نہیں ،
۲۹۔۔۔      کہو کہ میرے رب نے تو انصاف ہی کا حکم دیا ہے ، اور یہ کہ تم لوگ ٹھیک رکھو اپنا رخ ہر عبادت کے وقت، اور اسی کو پکارو، تم لوگ خالص کرتے ہوئے اس کے لئے دین کو، جیسے اس نے تم کو پہلے پیدا کیا ایسے ہی تم دوبارہ پیدا ہوؤ گے
۳۰۔۔۔     کچھ لوگ خالص کرتے ہوئے اس کے لئے دین کو، جیسے اس نے تم کو پہلے پیدا کیا ایسے ہی تم دوبارہ پیدا ہوؤ گے ، کچھ لوگوں کو اس نے ہدایت بخشی اور کچھ پر گمراہی چسپاں ہو کر رہ گئی، کہ انہوں نے اللہ کو چھوڑ کر شیطان کو دوست بنا لیا، اور وہ سمجھ رہے ہیں کہ وہ ہدایت پر ہیں
۳۱۔۔۔      اے آدم کی اولاد، تم لے لیا کرو اپنی زینت ہر مسجد کے پاس اور کھاؤ، پیو، پر حد سے نہیں بڑھنا، کہ بے شک وہ (وحدہٗ لاشریک) پسند نہیں کرتا حد سے بڑھنے والوں کو،
۳۲۔۔۔      (ان سے ) کہو کہ کس نے حرام کیا اللہ کی اس زینت کو جس کو اس نے نکالا (پردہ عدم سے ) اپنے بندوں کے لئے ؟ اور کھانے پینے کی ان پاکیزہ چیزوں کو (جن کو اس نے پیدا فرمایا اپنے کرم سے) کہو کہ یہ چیزیں دنیا کی زندگی میں بھی اصل میں اہل ایمان ہی کے لئے ہیں ، اور قیامت کے دن تو یہ خالص انہی کے لئے ہوں گی، اسی طرح کھول کر بیان کرتے ہیں ہم اپنی آیتوں کو ان لوگوں کے لئے جو علم رکھتے ہیں ،
۳۳۔۔۔      کہو، میرے رب نے تو صرف بے حیائی کی باتوں کو حرام کیا ہے ، خواہ وہ اعلانیہ ہوں یا پوشیدہ، اور گناہ اور ناحق زیادتی کو، اور یہ کہ تم لوگ شریف ٹھہراؤ اللہ کے ساتھ کسی ایسی چیز کو جس کی اس نے کوئی سند نہیں اتاری، اور یہ کہ تم لوگ اللہ پر وہ کچھ کہو جو تم جانتے نہیں ہو،
۳۴۔۔۔      اور ہر امت کے لئے ایک مدت مقرر ہے ، پھر جب ان کی مدت آن پوری ہوتی ہے ، تو وہ پل بھر (اس سے ) نہ پیچھے ہٹ سکتے ہیں ، نہ آگے بڑھ سکتے ہیں ،
۳۵۔۔۔      اے آدم کی اولاد اگر تمہارے پاس ایسے رسول آئیں جو خود تم ہی میں سے ہوں ، وہ سنائیں تمہیں میری آیتیں ، تو جس نے تقویٰ اختیار کیا، اور اصلاح کر لی، تو ایسوں پر نہ کوئی خوف ہو گا اور نہ ہی وہ غمگین ہوں گے ،
۳۶۔۔۔      اور جنہوں نے جھٹلایا ہماری آیتوں کو، اور انہوں نے منہ موڑا ان سے اپنی بڑائی کے گھمنڈ میں مبتلا ہو کر، تو وہ یار ہوں گے (دوزخ کی) اس آگے کے ، جس میں انہیں ہمیشہ رہنا ہو گا،
۳۷۔۔۔      پھر اس سے بڑھ کر ظالم اور کون ہو سکتا ہے ؟ جو جھوٹ موٹ کا بہتان باندھے اللہ پر، یا وہ جھٹلائے اس کی آیتوں کو، ایسے لوگوں کو پہنچتا رہے گا ان کا حصہ نوشتہ تقدیر کے مطابق، یہاں تک کہ جب آ پہنچیں گے ان کے پاس ہمارے فرشتے ان کی جان لینے کیلئے ، تو وہ ان سے کہیں گے ، کہ کہاں ہیں وہ جن کو تم لوگ پکارا کرتے تھے اللہ کے سوا؟ تو یہ کہیں گے کہ وہ سب گم ہو گئے ہم سے ، اور اس وقت وہ اپنے خلاف خود گواہی دیں گے کہ وہ پکے کافر تھے ،
۳۸۔۔۔      اس پر اللہ ان سے فرمائے گا کہ اب داخل ہو جاؤ تم بھی دوزخ میں جنوں اور انسانو کے ان گروہوں میں شامل ہو کر جو گزر چکے ہیں تم سے پہلے ، (اور حالت وہاں پر انکی یہ ہو گی کہ) جب بھی داخل ہو گا کوئی گروہ دوزخ میں ، تو وہ لعنت کرے گا اپنے جیسے دوسرے گروہ پر، یہاں تک کہ جب وہ سب گر جائیں گے اس میں ، تو ان کے پچھلے اگلوں کے لئے کہیں گے کہ اے ہمارے رب یہ ہیں وہ لوگ جنہوں نے ہمیں گمراہ کیا تھا، پس تو انہیں دوہرا عذاب دے آگے کا، وہ فرمائے گا کہ ہر ایک کے لئے دو گنا عذاب ہے ، لیکن تم لوگ جانتے نہیں ہو،
۳۹۔۔۔      اور ان میں کی پہلی جماعت اپنی پچھلی جماعت سے کہے گی کہ پھر تم کو بھی ہم پر کوئی فوقیت نہ ہوئی، لہذا تم بھی عذاب کا مزہ چکھو اپنے ان اعمال کے بدلے میں جو تم کماتے رہے تھے ،
۴۰۔۔۔      جن لوگوں نے جھٹلایا ہماری آیتوں کو، اور انہوں نے اپنی برائی کے گھمنڈ میں ان سے منہ موڑا تو یہ بات قطعی ہے کہ ان کے لئے نہ تو آسمان کے دروازے کھولے جائیں گے ، اور نہ ہی وہ جنت میں داخل ہو سکیں گے ، یہاں تک کہ گھس جائے اونٹ سوئی کے ناکے میں ، اور اسی طرح ہم بدلہ دیتے ہیں مجرموں کو،
۴۱۔۔۔      ان کے لئے آتش دوزخ کا بچھونا ہو گا، اور اوپر سے اسی کا اورھان، اور اسی طرح ہم بدلہ دیتے ہیں ظالموں کو،
۴۲۔۔۔      اور (اس کے برعکس) جو لوگ ایمان لائے ہوں گے (صدق دل سے ) انہوں نے کام بھی نیک کئے ہوں گے ، اور ہم کسی پر اس کی طاقت سے زیادہ بوجھ نہیں ڈالتے ، تو ایسے لوگ جنتی ہوں گے ، جہاں انہیں ہمیشہ رہنا نصیب ہو گا
۴۳۔۔۔     اور نکال باہر کر دیں گے ہم جو بھی کوئی کدورت رہی ہو گی ان کے سینوں میں ، بہہ رہی ہوں گی ان کے نیچے سے طرح طرح کی عظیم الشان ٹھہریں ، اور وہ کہیں گے کہ تعریف (و شکر) اس اللہ کے لئے ہے جس نے ہمیں یہاں تک پہنچایا، ورنہ ہم خود یہاں پہنچنے کے نہیں تھے اگر اللہ ہماری راہنمائی نہ فرماتا، بے شک آئے تھے ہمارے رب کے رسول حق کے ساتھ، اور ان کو پکارا جائے گا (اس صدائے دلنواز کے ساتھ) کہ وارث بنا دیا گیا تم لوگوں کو اس جنت کا، تمہارے ان اعمال کے بدلے میں جو تم لوگ کرتے رہے تھے (اپنی زندگی میں )
۴۴۔۔۔     اور جنت والے دوزخ والوں کو پکار کر کہیں گے کہ بے شک ہم نے تو وہ سب کچھ حق (اور سچ) پایا جس کا وعدہ فرمایا تھا ہم سے ہمارے رب نے ، تو کیا تم لوگوں نے بھی وہ سب کچھ (حق و سچ) پا لیا جس کا وعدہ تم سے تمہارے رب نے کیا تھا؟ وہ جواب دیں گے کہ ہاں ، پھر ایک پکارنے والا ان کے درمیان پکار کر کہے گا کہ لعنت ہو اللہ کی ان ظالموں پر۔
۴۵۔۔۔      جو روکتے تھے اللہ کے راستے سے ، اور اس میں کجی تلاش کرتے تھے ، اور وہ آخرت کے منکر تھے 
۴۶۔۔۔      اور ان دونوں کے درمیان ایک عظیم الشان آڑ ہو گی، اور اعراف پر کچھ ایسے لوگ ہوں گے جو ان میں سے ہر ایک کو پہچانتے ہوں گے ان کے چہروں کے نشانات سے اور وہ جنت والوں کو پکار کر کہیں گے کہ تم پر سلامتی ہو، وہ ابھی جنت میں داخل نہیں ہوئے ہوں گے ، پر وہ اس کی امید رکھتے ہوں گے
۴۷۔۔۔      اور جب پھیری جائیں گی ان کی نگاہیں دوزخ والوں کی طرف، تو یہ (سراسر عجز و نیاز بن کر) عرض کریں گے کہ اے ہمارے رب ہمیں شامل نہ کیجئے گا، ان ظالم لوگوں کے ساتھ
۴۸۔۔۔      اور اعراف والے (دوزخ کی (کچھ ایسی بڑی بڑی شخصیتوں کو جنہیں وہ پہچانتے ہوں گے ، ان کی نشانیوں سے ، پکار کر کہیں گے کہ (صاحب! یہ کیا ہوا؟ کہ) نہ تو تمہیں تمہارا جتھا کچھ کام آ سکا، اور نہ ہی وہ کچھ جس کی بناء پر تم اپنی بڑائی کے گھمنڈ میں مبتلا تھے ،
۴۹۔۔۔      کیا یہ (اہل جنت) وہی لوگ ہیں جن کے بارے میں تم لوگ قسمیں کھا کھا کر کہا کرتے تھے کہ انہیں اللہ کی کوئی رحمت نہیں ملے گی؟ (آج تو انہی سے کہا گیا ہے کہ) داخل ہو جاؤ تم جنت میں ، نہ تم پر کوئی خوف ہو گا اور نہ ہی تم غمگین ہو گے ،
۵۰۔۔۔      اور دوزخ والے (بھوک، پیاس اور گرمی، سے بدحواس ہو کر) جنت والوں کو پکار کر کہیں گے ، کہ کچھ تھوڑا سا پانی ہم پر بھی ڈال دو، یا اس رزق میں سے ہی کچھ ہماری طرف پھینک دو، جو اللہ نے تمہیں بخشا ہے ، وہ جواب دیں گے کہ اللہ نے ان دونوں چیزوں کو حرام فرما دیا ہے کافروں پر
۵۱۔۔۔     جنہوں نے کھیل تماشہ بنا رکھا تھا اپنے دین کو، ان کو دھوکے میں ڈالا ہوا تھا دنیا کی زندگی (اور اس کی چمک دمک) نے ، سو آج ہم بھی انہیں (اسی طرح) بھلا دیں گے جس طرح کہ انہوں نے بھلا رکھا تھا اپنے اس دن کی پیشی کو، اور جس طرح وہ ہماری آیتوں کا انکار کیا کرتے تھے ،
۵۲۔۔۔      اور بلاشبہ ہم ان کے پاس لے آئے ہیں ایک ایسی عظیم الشان کتاب، جس کی تفصیل ہم نے خود کی ہے علم کی بنیاد پر، عین ہدایت اور رحمت بنا کر، ان لوگوں کے لئے جو ایمان رکھتے ہیں 
۵۳۔۔۔      تو کیا یہ لوگ اس (قرآن) کے بتائے ہوئے انجام ہی کا انتظار کر رہے ہیں ، پر جس دن اس کا (بیتا ہوا) وہ انجام سامنے آ جائے ، تو اس وقت وہی لوگ جو اس کو بھولے ہوئے تھے اس سے پہلے ، (چلا چلا کر) کہیں گے کہ بے شک حق لے کر آئے تھے ہمارے رب کے رسول، تو کیا اب ہو سکتے ہیں ہمارے لئے ایسے کوئی سفارشی جو ہماری سفارش کریں ؟ یا ایسے ہو سکتا ہے کہ ہمیں لوٹا دیا جائے دنیا میں ) تو ہم عمل کریں اس کے خلاف جو کہ ہم اس سے پہلے کرتے رہے تھے ؟ بلاشبہ خسارے میں ڈال دیا ان لوگوں نے اپنی جانوں کو، اور کھو گیا ان سے وہ سب کچھ جو یہ لوگ کھڑا کرتے تھے ،
۵۴۔۔۔      بے شک تمہارا رب وہی اللہ ہے جس نے پیدا فرمایا آسمانوں اور زمین (کی اس عظیم الشان کائنات) کو چھ دنوں میں ، پھر وہ جلوہ فرما ہوا عرش پر، وہ ڈھانک دیتا ہے رات کو دن پر، پھر دن رات کے پیچھے آتا دوڑتا ہوا اور اسی نے پیدا فرمایا سورج چاند اور ستاروں کو، اس حال میں کہ یہ سب تابع ہیں اس کے فرمان کے ، آگاہ رہو کہ اسی کے لیے ہے خلق بھی اور امر بھی (سو) بڑا ہی برکت والا ہے اللہ جو پروردگار ہے سارے جہانوں کا،
۵۵۔۔۔      پکارو تم لوگ (اپنی ہر ضرورت کے لئے ، اور ہر حال میں ) اپنے رب ہی کو، عاجزی کے ساتھ اور پوشیدہ طور پر، بے شک وہ پسند نہیں کرتا حد سے بڑھنے والوں ،
۵۶۔۔۔      اور زمین میں فساد مت پھیلاؤ تم لوگ اس کی درستی کے بعد، اور اسی (وحدہٗ لاشریک کو پکارو خوف اور امید سے ، بے شک اللہ کی رحمت قریب ہے نیکوکاروں کے ،
۵۷۔۔۔      اور وہ (اللہ) وہی تو ہے جو ہوائیں بھیجتا ہے خوشخبری دینے کو اپنی (باران) رحمت سے پہلے ، یہاں تک کہ جب وہ اٹھا لیتی ہیں (پانی سے لدے ہوئے ) بھاری بھرکم بادلوں کو، تو ہم اس بادل کو ہانک دیتے ہیں کسی مردہ زمین کی طرف، جہاں اس سے ہم بارش برساتے ہیں ، پھر اس کے ذریعے ہم نکالتے ہیں طرح طرح کی پیداواریں ، اسی طرح ہم نکالیں گے مردوں کو، (سو تمہیں یہ سب کچھ ہم دکھاتے ہیں ) تاکہ تم سبق لو،
۵۸۔۔۔      اور عمدہ زمین سے خوب پیدا وار نکلتی ہے اس کے رب کے حکم سے ، اور جو زمین خراب ہوتی ہے ، اس سے ناقص پیداوار کے سوا کچھ نہیں نکلتا، اسی طرح پھیر پھر کر بیان کرتے ہیں ہم اپنی آیتوں کو، ان لوگوں کے لئے جو شکر ادا کرتے ہیں ،
۵۹۔۔۔      بلاشبہ ہم نے بھیجا نوح کو ان کی قوم کی طرف (رسول بنا کر) تو آپ نے (ان سے ) کہا کہ اے میری قوم کے لوگو، تم بندگی کرو اللہ ہی کی، کہ اس کے سوا تمہارا کوئی معبود نہیں ، بے شک میں ڈرتا ہوں تمہارے بارے میں ایک بڑے ہی ہولناک دن کے عذاب سے ،
۶۰۔۔۔      اس پر آپ کی قوم کے سرداروں نے کہا کہ ہم تو یقیناً دیکھتے ہیں تم کو پڑا ہوا کھلی گمراہی میں ،
۶۱۔۔۔      آپ نے فرمایا اے میری قوم! مجھ میں (کسی طرح کی) کوئی گمراہی نہیں ، بلکہ میں تو پیغمبر ہوں اس ذات (اقدس) کی طرف سے ، جو پروردگار رہے سب جہانوں کی،
۶۲۔۔۔     تمہیں پیغامات پہنچاتا ہوں اپنے رب کے ، اور خیر خواہی کرتا ہوں تم سب کی، اور میں اللہ کی طرف سے وہ کچھ جانتا ہوں جو تم نہیں جانتے ،
۶۳۔۔۔      کیا تم لوگوں کو اس پر تعجب ہو رہا ہے کہ تمہارے پاس ایک عظیم الشان نصیحت آ گئی تمہارے رب کی جانب سے ، خود تم ہی میں سے ایک شخص کے ذریعے ؟ تاکہ وہ تمہیں خبردار کرے ، (تمہارے انجام سے ) اور تاکہ تم پرہیزگار بن سکو، اور تاکہ تم پر رحم کیا جائے ،
۶۴۔۔۔      مگر انہوں نے پھر بھی اس کی تکذیب ہی کی، آخرکار ہم نے بچا لیا نوح کو بھی، اور ان سب کو بھی جو کہ آپ کے ساتھ تھے ، اس (عظیم الشان) کشتی میں ، اور غرق کر دیا ہم نے ان سب کو جو جھٹلاتے تھے ہماری آیتوں کو، کہ وہ لوگ قطعی طور پر پر اندھے بن گئے تھے ،
۶۵۔۔۔      اور عاد کی طرف ان کے بھائی ہود کو بھی (ہم نے رسول بنا کر بھیجا) تو اس نے بھی یہی کہا کہ اے میری قوم تم بندگی کرو اللہ کی، کہ اس کے سوا تمہارا کوئی معبود نہیں ، تو کیا تم لوگ ڈرتے نہیں ؟
۶۶۔۔۔      ان کی قوم کے کافر سرداروں نے کہا کہ ہم تو تمہیں نری بے عقلی میں مبتلا دیکھتے ہیں ، اور ہم یقیناً تمہیں جھوٹوں میں سے سمجھتے ہیں ،
۶۷۔۔۔      انہوں نے کہا، اے میری قوم مجھ میں بے وقوفی کی کوئی بات نہیں ، بلکہ میں تو یقینی طور پر پیغمبر ہوں اس ذات (اقدس) کی طرف سے جو پروردگار ہے سب جہانوں کی،
۶۸۔۔۔      میں تمہیں پیغامات پہنچاتا ہوں اپنے رب کے ، اور میں تمہارا قابل اعتماد خیر خواہ ہوں
۶۹۔۔۔     تو کہا تمہیں اس پر تعجب ہو رہا ہے کہ تمہارے پاس ایک عظیم الشان نصیحت آ گئی تمہارے رب کی جانب سے خود تم ہی میں سے ایک آدمی کے ذریعے ؟ تاکہ وہ تم کو خبردار کرے (تمہارے انجام سے ) اور یاد کرو کہ جب تمہارے رب نے تم کو جانشین بنایا قوم نوح کے بعد، اور اس نے تمہیں خوب پھیلاؤ دیا تمہارے ڈیل ڈول میں ، پس تم لوگ یاد کرو اللہ کی (ان عظیم الشان) نعمتوں کو، تاکہ تم فلاح پا سکو،
۷۰۔۔۔      انہوں نے کہا کیا تم ہمارے پاس اسی لئے آئے ہو کہ ہم صرف ایک اللہ کی بندگی کریں ، اور ان سب کو چھوڑ دیں جن کو پوجتے چلے آئے ہیں ، ہمارے باپ دادا؟ پس لے آؤ تم ہم پر وہ عذاب جس کی دھمکی تم ہمیں دے رہے ہو، اگر تم سچے ہو،
۷۱۔۔۔      کہا بے شک واقع ہو چکا ہے تم پر تمہارے رب کی طرف سے ایک سخت عذاب اور بڑا غضب، کیا تم لوگ مجھ سے جھگڑتے ہو ان (بے حقیقت) ناموں کے بارے میں ، جن کو گھڑا ہے خود تم نے اور تمہارے باپ دادوں نے ؟ نہیں اتاری اللہ نے ان کے بارے میں کوئی سند، پس تم انتظار کرو میں بھی تمہارے ساتھ انتظار میں ہوں ،
۷۲۔۔۔      آخرکار (عذاب آنے پر) ہم نے بچا لیا، ہود کو بھی، اور ان سب کو بھی جو ان کے ساتھ تھے ، اپنی رحمت سے ، اور جڑ کاٹ کر رکھ دی ہم نے ان سب کی جو جھٹلاتے تھے ہماری آیتوں کو، اور وہ ایمان لانے والے نہیں تھے ،
۷۳۔۔۔      اور ثمود کی طرف ان کے بھائی صالح کو بھی (ہم نے پیغمبر بنا کر بھیجا) انہوں نے بھی یہی کہا کہ اے میری قوم، اللہ کی بندگی کرو تم سب، کہ اس کے سوا تمہارا کوئی معبود نہیں ، بلاشبہ آ چکی تمہارے پاس روشن دلیل تمہارے رب کی جانب سے ، یہ اللہ کی اونٹنی تمہارے لئے ایک عظیم نشانی کے طور پر (تمہارے سامنے موجود ہے ) پس تم اسے کھلا چھوڑ دو کہ یہ کھاتی (چرتی) رہے ، اللہ کی زمین میں ، اور اس کو چھونا بھی نہیں کسی برے ارا دے سے ، کہ اس کے نتیجے میں آ پکڑے تم کو ایک دردناک عذاب،
۷۴۔۔۔      اور یاد کرو جب اللہ نے تمہیں جانشین بنایا قوم عاد کے بعد، اور تمہیں زمین میں اس شان سے بسایا کہ تم اس کے ہموار میدانوں میں عالی شان حل تعمیر کرتے ہو، اور اس کے پہاڑوں کو تراش تراش کر تم مضبوط مکان بناتے ہو، پس یاد کرو تم لوگ اللہ کی نعمتوں کو، اور مت پھرو تم اس کی زمین میں فساد مچاتے ہوئے ،
۷۵۔۔۔      (مگر اس کے باوجود) آپ کی قوم کے ان سرداروں نے جو اپنی بڑائی کے گھمنڈ میں مبتلا تھے ، ان میں کے کمزور سمجھے جانے والے ان لوگوں سے جو کہ ایمان لا چکے تھے کہا کیا واقعی تم لوگ یقین رکھتے ہو کہ صالح کو بھیجا گیا ہے ان کے رب کی طرف سے ؟ انہوں نے جواب میں کہا کہ بے شک ہم ایمان رکھتے ہیں اس پر جس کے ساتھ ان کو بھیجا گیا ہے ،
۷۶۔۔۔      اس پر اپنی بڑائی کا گھمنڈ رکھنے والے ان لوگوں نے کہا کہ ہم تو قطعی طور پر منکر ہیں اس کے جس پر تم لوگ ایمان رکھتے ہو،
۷۷۔۔۔      پھر (اپنی اصلاح کرنے کی بجائے ) انہوں نے ہلاک کر ڈالا اس اونٹنی کو، اور سرکشی کی انہوں نے اپنے رب کے حکم سے ، اور وہ (نہایت بے باکی سے ) کہنے لگے کہ اے صالح! لے آؤ تم ہم پر وہ عذاب جس کی دھمکی تم ہمیں دے رہے ہو، اگر تم واقعی رسولوں میں سے ہو،
۷۸۔۔۔     آخرکار آ پکڑا ان لوگوں کو اس (ہولناک) زلزلے نے جس سے یہ لوگ اپنے گھروں میں اوندھے پڑے رہ گئے
۷۹۔۔۔     پھر صالح ان سے منہ موڑ کر چلے گئے اور کہا اے میری قوم میں نے تو پہنچا دیا تھا تم کو پیغام اپنے رب کا، اور پوری خیر خواہی کی تھی تمہارے لئے ، مگر تم لوگ ہو کہ تم پسند ہی نہیں کرتے اپنے خیر خواہوں کو،
۸۰۔۔۔      اور لوط کو بھی (ہم نے بھیجا، چنانچہ یاد کرو کہ) جب انہوں نے کہا اپنی قوم سے ، کہ کیا تم لوگ ارتکاب کرتے ہو ایسی بے حیائی کہ جس کا ارتکاب تم سے پہلے دنیا میں کسی نے نہیں کیا،
۸۱۔۔۔     تم لوگ مردوں سے شہوت رانی کرتے ہو، عورتوں کو چھوڑ کر؟ (اور یہ کسی دھوکہ یا مغالطہ سے نہیں ) بلکہ تم تو ہو ہی حد سے گزرنے والے لوگ، 
۸۲۔۔۔     اور آپ کی قوم کا جواب بھی اس کے سوا کچھ نہ تھا، کہ انہوں نے چھوٹتے ہی کہا کہ نکال باہر کرو ان کو اپنی بستی سے ، کہ بڑے پاکباز بنتے ہیں یہ لوگ،
۸۳۔۔۔      پھر (عذاب آنے پر) ہم نے بچا لیا لوط کو اور ان کے اہل کو، سوائے ان کی بیوی کے کہ وہ پیچھے رہنے والوں میں سے ہو گئی
۸۴۔۔۔     اور برسائی ہم نے ان پر ایک بڑی ہولناک بارش، پس تم دیکھو کہ کیسا ہوا انجام مجرموں کا؟
۸۵۔۔۔      اور مدین کی طرف ان کے بھائی شعیب کو بھیجا، انہوں نے بھی یہی دعوت دی کہ اے میری قوم! تم اللہ ہی کی بندگی کرو کہ اس کے سوا تمہارا کوئی معبود نہیں ، بلاشبہ آ چکی تمہارے پاس، ایک روشن دلیل، تمہارے رب کی جانب سے ، پس تم پورا کرو ناپ اور تول کو، اور کم کر کے نہ دو لوگوں کو ان کی چیزیں ، اور فساد مت پھیلاؤ تم لوگ (اللہ کی) زمین میں ، اس کی اصلاح کے بعد، یہی (جو کچھ میں کہہ رہا ہوں ) بہتر ہے تمہارے لئے اگر تم لوگ ایماندار ہو،
۸۶۔۔۔      اور مت بیٹھو تم لوگ راستوں پر ڈرانے کو، اور اللہ کی راہ سے روکتے ہوئے ، ان لوگوں کو جو اس پر ایمان لائے ہیں ، اور اس میں کجی تلاش کرتے ہوئے ، اور یاد کرو کہ جب تم تھوڑے سے تھے ، پھر اللہ نے تمہیں زیادہ کر دیا اور (آنکھیں کھول کر) دیکھو کہ کیسا ہوا انجام فساد کرنے والوں کا؟
۸۷۔۔۔      اور اگر تم میں سے ایک گروہ ایمان لے آیا اس (پیغام) پر جس کے ساتھ مجھے بھیجا گیا ہے ، اور دوسرا گروہ ایمان نہیں لایا، تو تم لوگ صبر کرو، یہاں تک کہ اللہ فیصلہ فرما دے ہمارے درمیان، کہ وہی ہے سب سے بہتر فیصلہ فرمانے والا۔
۸۸۔۔۔     آپ کی قوم کے ان سرداروں نے جو کہ اپنی بڑائی کے گھمنڈ میں مبتلا تھے ، جواب میں کہا اے شعیب ہم نکال باہر کریں گے اپنی بستی سے تم کو بھی، اور ان سب کو بھی جو ایمان لے آئے تمہارے ساتھ، الآیہ کہ تم لوگ لوٹ آؤ ہمارے دین میں ، شعیب نے فرمایا اگرچہ ہم اس کو ناپسند کرتے ہوں ؟
۸۹۔۔۔     ہم نے یقیناً اللہ پر بہت بڑا جھوٹ باندھ لیا، اگر ہم (خدانخواستہ) پلٹ آئے تمہارے مذہب میں ، اس کے بعد کہ اللہ نے ہمیں اس سے نجات دے دی، اور ہمارے لئے تو اب کوئی گنجائش نہیں کہ ہم اس میں واپس آ جائیں ، الآیہ کہ اللہ چاہے ، جو کہ رب ہے ہم سب کا، گھیرے میں لیا ہوا ہے ہمارے رب نے ہر چیز کو اپنے علم کے اعتبار سے ، ہم نے بہرحال اللہ ہی پر بھروسہ کر رکھا ہے ، اے ہمارے رب! تو فیصلہ فرما دے ، ہمارے اور ہماری قوم کے درمیان حق کے ساتھ، کہ تو ہی ہے سب سے اچھا فیصلہ کرنے والا،
۹۰۔۔۔     اور (دوسری طرف) آپ کی قوم کے ان سرداروں نے جو کہ اڑے ہوئے تھے اپنے کفر پر (آپس میں ) کہا کہ اگر تم لوگوں نے پیروی کر لی شعیب کی، تو یقیناً تم سخت خسارے میں پڑ جاؤ گے ،
۹۱۔۔۔     آخر کار آ پکڑا ان کو اس زلزلے نے (جس کے وہ مستحق ہو گئے تھے ) جس سے وہ اوندھے پڑے رہ گئے اپنے گھروں میں ،
۹۲۔۔۔     جن لوگوں نے شعیب کو جھٹلایا تھا وہ (ایسے ہو گئے کہ) گویا کہ وہ وہاں کبھی رہے بسے ہی نہیں تھے ، جنہوں نے شعیب کو جھٹلایا تھا وہی تھے خسارے والے ،
۹۳۔۔۔     پھر شعیب ان سے منہ موڑ کر چل دیئے اور (حسرت بھرے انداز میں ) کہا کہ اے میری قوم، بے شک میں نے پہنچا دیئے تم کو پیغامات اپنے رب کے ، اور پوری طرح خیرخواہی کی تمہارے لئے ، اب میں کیسے غم کروں ایسے لوگوں پر جو اڑے رہے تھے اپنے کفر پر،
۹۴۔۔۔     اور ہم نے جس کسی بستی میں بھی کوئی پیغمبر بھیجا اس کے باشندوں کو ہم نے پکڑا سختی اور تنگی میں ، تاکہ یہ لوگ دب جائیں ،
۹۵۔۔۔     پھر ہم نے ان پر بدحالی کی جگہ خوشحالی کا دور دورہ کر دیا، یہاں تک کہ وہ خوب پھل پھول گئے ، اور کہنے لگے کہ یہ اچھے برے دن تو ہمارے باپ دادا پر بھی آتے رہے ہیں تب ہم نے ان کو ایسے اچانک پکڑا کہ ان کو اس کا کوئی شعور تک نہ تھا،
۹۶۔۔۔     اور اگر ان بستیوں والے ایمان لے آتے ، اور تقوی اختیار کرتے تو ہم ضرور ان پر دروازے کھو دیتے طرح طرح کی برکتوں کے آسمان و زمین سے ، مگر وہ تو تکذیب ہی پر کمر بستہ رہے ، آخرکار ہم نے آ پکڑا، ان کو ان کے اعمال کی بناء پر جنہیں وہ خود کماتے رہے تھے ،
۹۷۔۔۔     تو کیا بے خوف ہو گئے بستیوں والے اس بات سے کہ آ پہنچے ان پر ہمارا عذاب رات کو جب کہ یہ سوئے پڑے ہوں ،
۹۸۔۔۔     کیا ان بستیوں والے نڈر ہو گئے اس سے کہ ان پر ہمارا عذاب دن چڑھے عین اس وقت آ پہنچے ، جب کہ یہ کھیل کود میں لگے ہوں ،
۹۹۔۔۔     تو کیا یہ لوگ بے خوف گئے اللہ کی چال (اور اس کی پکڑ) سے ؟ سو اللہ کی چال (اور اس کی پکڑ) سے بے خوف نہیں ہوتے ، مگر وہی لوگ جو خسارہ اٹھانے والے ہیں ،
۱۰۰۔۔۔     تو کیا ان لوگوں کے لئے جو آج وارث بنے ہوئے ہیں اس زمین کے ، اس کے باشندوں (کی ہلاکت) کے بعد، یہ بات ظاہر نہیں ہوئی کہ اگر ہم چاہیں تو ان کو بھی دھڑکیں ، ان کے گناہوں کے سبب، اور ہم مہر لگا دیتے ہیں ایسے لوگوں کے دلوں پر، جس سے وہ سنتے ہی نہیں ،
۱۰۱۔۔۔     یہ ان بستیوں کے کچھ حالات ہیں جو ہم (عبرت اور نمونہ کے طور پر) آپ کو سنا رہے ہیں ، بلاشبہ آئے ان کے پاس ان کے رسول کھلے دلائل لے کر، پھر بھی انہوں نے ایمان لا کے نہ دیا اس پر، جس کو وہ جھٹلا چکے تھے اس سے پہلے ، اسی طرح اللہ مہر کر دیتا ہے کافروں کے دلوں پر،
۱۰۲۔۔۔     اور ہم نے ان میں سے اکثر میں عہد کا کوئی نباہ نہ پایا، اور ہم نے ان کی اکثریت کو سخت بدکار پایا،
۱۰۳۔۔۔     پھر ان (ذکر شدہ انبیاء) کے بعد ہم نے موسیٰ کو بھیجا ان اپنی نشانیوں کے ساتھ، فرعون، اور ان کے (سرکش) سرداروں کی طرف، مگر انہوں نے بھی ان کے ساتھ ظلم (و زیادتی) ہی کا ارتکاب کیا، پھر دیکھ لو کہ کیسا انجام ہوا ان مفسدوں کا،
۱۰۴۔۔۔     اور موسیٰ نے کہا اے فرعون بے شک میں پیغمبر ہوں ، اس ذات کی طرف سے جو پروردگار ہے سب جہانوں کی،
۱۰۵۔۔۔     میرا منصب ہی یہ ہے کہ میں سچ کے سوا کوئی بات اللہ کی طرف منسوب نہ کروں ، میں یقینی طور پر تمہارے پاس تمہارے رب کی طرف سے ایک روشن دلیل لے کر آیا ہوں (اپنی صداقت و حقانیت کی) پس تو بھیج دے میرے ساتھ بنی اسرائیل کو،
۱۰۶۔۔۔     فرعون نے کہا کہ اگر تم کوئی نشانی لے کر آئے ہو تو لاؤ پیش کرو اس کو، اگر تم سچوں میں سے ہو،
۱۰۷۔۔۔     اس پر موسیٰ نے ڈال دیا اپنے عصا کو، تو یکایک وہ ایک کھلا ہوا اژدھا بن گیا،
۱۰۸۔۔۔     اور اپنا ہاتھ گریبان میں ڈال کر نکالا تو یکایک وہ چمک رہا تھا دیکھنے والوں کے لئے ،
۱۰۹۔۔۔     فرعون کی قوم کے سرداروں نے کہا یقیناً یہ ایک بڑا جادوگر ہے ،
۱۱۰۔۔۔     جو چاہتا ہے کہ نکال باہر کرے تم لوگوں کو تمہاری سرزمین سے ، تو پھر تم لوگ کیا حکم دیتے ہو؟
۱۱۱۔۔۔     انہوں نے کہا کہ (سر دست تو) مہلت دے دو اس کو بھی، اور اس کے بھائی کو بھی اور بھیج دو شہروں میں ہرکارے ،
۱۱۲۔۔۔     جو لے آئیں آپ کے پاس ہر ماہر جادوگر کو،
۱۱۳۔۔۔     (چنانچہ ایسا ہی کیا گیا) اور آ پہنچے وہ جادوگر فرعون کے پاس، اور وہ (چھوٹتے ہی) بولے کہ کیا ہمیں کوئی اجر بھی ملے گا اگر ہم غالب آ گئے ؟
۱۱۴۔۔۔     فرعون نے جواب دیا ہاں ، اور (اس سے بڑھ کر یہ کہ) اس صورت میں تم ہمارے مقربین میں شامل ہو جاؤ گے ،
۱۱۵۔۔۔     پھر انہوں نے کہا، اے موسیٰ (بتاؤ پہلے ) تم ڈالتے ہو یا ہم ڈالیں ؟
۱۱۶۔۔۔     تو موسیٰ نے (کمال اطمینان سے ) جواب دیا کہ تم ہی ڈال لو، پھر جب انہوں نے ڈال دیا (جو کچھ کہ ان کو ڈالنا تھا) تو انہوں نے مسحور کر دیا لوگوں کی نگاہوں کو، اور خوفزدہ کر دیا ان (کے دلوں ) کو، اور (واقعتاً) وہ لوگ ایک بڑا (ہی ہولناک) جادو لائے تھے ،
۱۱۷۔۔۔     ہم نے موسیٰ کو وحی کی کہ ڈال دو تم اپنا عصا، پس اس کا ڈالنا تھا کہ اس نے نگلنا شروع کر دیا اس پورے سوانگ کو جو انہوں نے رچایا تھا،
۱۱۸۔۔۔     سو اس طرح غالب آ کر رہا حق، اور مٹ کر رہا وہ سب کچھ جو انہوں نے بنا رکھا تھا،
۱۱۹۔۔۔     سو مغلوب ہو گئے اس موقع پر وہ سب، اور لوٹے ذلیل (و خوار) ہو کر،
۱۲۰۔۔۔     اور بے ساختہ سجدے میں گر پڑے وہ (تمام ماہر) جادوگر،
۱۲۱۔۔۔     اور وہ پکار اٹھے کہ ہم ایمان لے آئے پروردگار عالم پر،
۱۲۲۔۔۔      جو کہ رب ہے موسیٰ اور ہارون کا،
۱۲۳۔۔۔     فرعون نے جھنجھلا کر) کہا کہ کیا تم لوگ اس پر ایمان لے آئے ہو، قبل اس کے کہ میں تم کو اجازت دیتا؟ یقیناً ایک بڑی سازش ہے ، جو تم سب نے مل کر پکائی ہے اس شہر کے اندر، تاکہ تم نکال باہر کرو اس سے اس کے اصل باشندوں کو، سو ابھی معلوم ہوا چاہتا ہے 
۱۲۴۔۔۔      (انجام اپنے کئے کا) میں یقیناً کٹوا کر رہوں گا ہاتھ پاؤں تم سب کے مخالف جانب سے ، پھر سولی پر لٹکا دوں گا تم سب کو،
۱۲۵۔۔۔     انہوں نے (اطمینان سے ) جواب دیا کہ (پرواہ نہیں کہ) ہمیں تو بہرحال اپنے رب ہی کے پاس لوٹ کر جانا ہے ،
۱۲۶۔۔۔     اور تو ہم سے انتقام نہیں لیتا مگر اس بات کا، کہ ہم ایمان لے آئے اپنے رب کی آیتوں پر، جب کہ وہ آ پہنچیں ہمارے پاس، اے ہمارے رب! فیضان فرما دے ، ہم پر صبر (و برداشت) کا، اور ہمیں اس دنیا سے اس حال میں اٹھانا کہ ہم فرمانبردار ہوں (تیرے )،
۱۲۷۔۔۔     اور فرعون کی قوم کے سرداروں نے کہا کہ کیا آپ موسیٰ اور اس کی قوم کو یونہی چھوڑ دیں گے ؟ کہ وہ فساد مچاتے پھریں اس ملک میں ، اور چھوڑ دیں آپ کو اور آپ کے معبودوں کو؟ تو فرعون نے جواب دیا کہ ہم چن چن کر قتل کروا دیں گے ان کے بیٹوں کو، اور زندہ رکھ چھوڑیں گے ان کی عورتوں کو، اور یقیناً ہم ان پر پوری طرح قابو رکھتے ہیں ،
۱۲۸۔۔۔     موسی نے اپنی قوم سے فرمایا کہ تم لوگ مدد مانگو اللہ سے ، اور کام لو تم صبر (و استقامت) سے ، بے شک یہ زمین اللہ کی ہے ، وہ اپنے بندوں میں سے جسے چاہتا ہے اس کا وارث بنا دیتا ہے ، اور وہ انجام (اور آخری کامیابی) بہرحال پرہیزگاروں ہی کے لئے ہے ،
۱۲۹۔۔۔     انہوں نے (شکایت کرتے ہوئے ) کہ کہا کہ (موسی) ہمیں تمہارے آنے سے پہلے بھی ستایا جاتا رہا، اور تمہارے آنے کے بعد بھی ہمارا یہی حال ہے ، موسیٰ نے جواب میں فرمایا، امید ہے کہ تمہارا رب جلد ہی ہلاک کر دے گا، تمہارے دشمن کو، اور جانشین بنا دے گا تم لوگوں کو اس ملک کا، پھر وہ دیکھے گا کہ تم کیسے کام کرتے ہو،
۱۳۰۔۔۔     اور بلاشبہ ہم نے پکڑا فرعوں والوں کو (کئی سالوں کے ) قحط، اور پیداوار کی کمی کے ساتھ، تاکہ وہ لوگ (ہوش میں آئیں اور) سبق لیں ،
۱۳۱۔۔۔     مگر جب ان پر خوشحالی آتی تو وہ کہتے کہ یہ تو ہمارے ہی لئے بہتر ہے ، اور اگر ان کو کوئی بدحالی پیش آتی تو اس کو وہ نحوست قرار دیتے موسیٰ اور ان کے ساتھیوں کی، یاد رکھو ان کی نحوست کا سبب تو اللہ ہی کے پاس ہے ، لیکن ان میں سے اکثر لوگ جانتے نہیں ،
۱۳۲۔۔۔     اور انہوں نے کہا (موسی سے ) کہ تم جو بھی کوئی نشانی لے آؤ ہمیں مسحور کرنے کے لئے تو (یاد رکھو کہ) ہم تمہاری بات ماننے والے نہیں ،
۱۳۳۔۔۔     آخر کار ہم نے بھیج دیا ان پر طوفان، اور چھوڑ دیئے ان پر ٹڈی دل اور پھیلا دیں ان پر (جوئیں اور) سرسریاں ، نکال دیئے مینڈک، اور برسا دیا ان پر خون الگ الگ (اور عبرت انگیز) نشانیوں کے طور پر پھر بھی وہ اپنی بڑائی کے گھمنڈ میں ہی پڑے رہے ، اور وہ تھے ہی مجرم لوگ
۱۳۴۔۔۔     اور جب ان پر ایسا کوئی عذاب آ پڑتا تو وہ کہتے ہیں اے موسیٰ ہمارے لئے دعا کرو اپنے رب سے اس عہد کی بناء پر جو اس نے آپ سے کر رکھا ہے (اور) اگر آپ نے ہم سے یہ عذاب دور کرا دیا تو ہم ضرور بالضرور تمہاری بات مان لیں گے ، اور بھیج دیں گے تمہارے ساتھ بنی اسرائیل کو،
۱۳۵۔۔۔     مگر جب ہم ان سے وہ عذاب دور کر لیتے ایک ایسی مدت تک جس کو انہیں پہنچنا ہوتا تو وہ (یک لخت) توڑ دیتے اپنے عہد کو
۱۳۶۔۔۔     آخر کار ہم نے ان سے انتقام لیا، اور غرق کر دیا ان کو سمندر میں ، اس بناء پر کہ انہوں نے جھٹلایا تھا ہماری آیتوں کو، اور وہ ان سے غفلت (و لاپرواہی) برت رہے تھے ،
۱۳۷۔۔۔     اور ہم نے وارث بنا دیا ان لوگوں کو جنہیں دبا کر رکھا گیا تھا، اس زمین کے مشرق و مغرب کا جس کو ہم نے مالا مال کر رکھا تھا طرح طرح کی برکتوں سے ، اور (اس طرح) پورا ہو کر رہا تمہارے رب کا وہ عمدہ وعدہ جو بنی اسرائیل کے حق میں تھا، اس بناء پر کہ انہوں نے صبر (و استقامت) سے کام لیا تھا، اور تہس نہس کر کے رکھ دیا، ہم نے اس سب کو جو بناتا تھا فرعون اور اس کی قوم، اور ملیامیٹ کر دیا ہم نے ان اونچی عمارتوں کو جو تعمیر کرتے رہے تھے وہ لوگ،
۱۳۸۔۔۔     اور ہم نے پار کیا بنی اسرائیل کو سمندر سے ، اور ان کا گزر کچھ ایسے لوگوں پر ہوا جو چمٹے بیٹھے تھے اپنے بتوں سے ، تو انہوں نے (ان کو دیکھتے ہی) کہا، اے موسیٰ ہمارے لئے بھی کوئی ایسا معبود بنا دو، جیسا کہ ان لوگوں کے معبود ہیں ، موسیٰ نے فرمایا واقعی تم لوگ بڑی جہالت میں ہو،
۱۳۹۔۔۔     بے شک تباہ و برباد ہو کر رہنے والا ہے وہ سب کچھ، جس میں یہ لوگ محو ہیں اور باطل وہ سب کچھ جو یہ کر رہے ہیں ،
۱۴۰۔۔۔     نیز فرمایا کہ میں اللہ کے سوا تمہارے لئے کوئی معبود تلاش کروں ، حالانکہ اسی وحدہٗ لاشریک نے تم کو فضیلت بخشی ہے سب جہان والوں پر،
۱۴۱۔۔۔     اور (وہ بھی یاد کرو کہ) جب ہم نے نجات دی تم کو فرعون والوں سے ، جو چکھاتے تھے تم لوگوں کو برا عذاب، تمہارے بیٹوں کو وہ لوگ چن چن کر قتل کرتے ، اور تمہاری عورتوں کو زندہ چھوڑ دیتے ، اور بے شک اس میں بڑی بھاری آزمائش تھی تمہارے رب کی جانب سے ،
۱۴۲۔۔۔     اور وعدہ کیا ہم نے موسیٰ سے تیس راتوں کا، پھر ان میں ہم نے دس راتوں کا اور اضافہ کر دیا، اس طرح پوری ہو گئی اس کے رب کی مقرر کردہ مدت چالیس راتیں ، اور (چلتے وقت) موسیٰ نے اپنے بھائی ہارون سے کہا کہ میرے پیچھے میری جانشینی کرنا، میری قوم میں ، اور اصلاح کرتے رہنا، اور پیروی نہیں کرنا بگاڑ پیدا کرنے والوں کے راستے کی،
۱۴۳۔۔۔     اور جب آ پہنچے موسیٰ ہمارے مقرر کردہ وقت پر، اور کلام فرمایا ان سے ان کے رب نے ، تو انہوں نے التجا کی، کہ اے میرے رب! مجھے اپنا دیدار کرا دیجئے کہ میں آپ کو دیکھ سکوں ، فرمایا کہ (ان کی دنیاوی آنکھوں سے ) تم مجھے کبھی نہیں دیکھ سکتے ، لیکن (اپنی تسلی کے لئے ) تم اس پہاڑ پر نظر رکھو، اگر تو وہ (ہماری ایک جھلک پڑنے سے ) اپنی جگہ برقرار رہ گیا تو پھر تم بھی مجھے دیکھ سکو گے ، مگر جب اس کے رب نے تجلی فرمائی اس پہاڑ پر تو ریزہ ریزہ کر دیا اس کو، اور گر پڑے موسیٰ بے ہوش ہو کر، پھر جب ہوش میں آئے تو عرض کیا، پاک ہے وہ ذات، میں تیرے حضور توبہ کرتا ہوں ، اور میں سب سے پہلا یقین لانے والا ہوں (اے میرے رب)،
۱۴۴۔۔۔     (موسی کے رب نے ) فرمایا، اے موسیٰ بے شک میں نے چن لیا ہے تم کو، دوسرے لوگوں کے مقابلے میں ، اپنی پیغمبری اور ہم کلامی کے ذریعے ، پس تم لے لو جو کچھ کہ میں تم کو عطا کروں ، اور ہو جاؤ تم شکر کرنے والوں میں سے ،
۱۴۵۔۔۔     اور لکھ دی تھی ہم نے ان کے لئے ان تختیوں میں ہر طرح کی نصیحت، اور تفصیل ہر چیز کی، سو (کہا ان سے ) لے لو تم کو اس کو مضبوطی سے ، اور حکم کرو اپنی قوم کو کہ وہ اپنا لیں ان کو، ان کے بہترین مفہوم کے ساتھ، میں عنقریب ہی دکھا دوں گا تم لوگوں کو گھر فاسقوں کا،
۱۴۶۔۔۔     میں پھیر دوں گا، اپنی آیتوں سے ان لوگوں کو جو تکبر کرتے ہیں زمین میں ناحق طور پر، اور (ان کی ہٹ دھرمی کا عالم یہ ہے کہ) اگر یہ (حق کو واضح کرنے والی) ہر نشانی کو بھی دیکھ لیں تو بھی یہ اس پر ایمان لانے کے نہیں ، اگر یہ ہدایت کا راستہ دیکھیں تو اسے راستہ نہیں بنا دے اور اگر گمراہی کا راستہ دیکھیں تو اسے (فورا) اپنا راستہ بنا لیتے ہیں ، یہ اس لئے کہ انہوں نے جھٹلایا ہماری آیتوں کو، اور یہ ان سے غفلت (اور لاپرواہی) برتنے والے تھے ،
۱۴۷۔۔۔     اور جن لوگوں نے جھٹلایا ہماری آیتوں کو، اور آخرت کی پیشی کو، اکارت چلے گئے ان کے سب عمل، ان کو بدلہ نہیں دیا جائے گا مگر ان اپنے انہی کاموں کا جو وہ خود کرتے رہے تھے ،
۱۴۸۔۔۔     اور بنا لیا موسیٰ کی قوم نے ان کے پیچھے اپنے زیوروں سے ایک بچھڑا، یعنی ایک پتلا جس میں گائے کی سی ایک آواز تھی (اور بس) کیا انہوں نے اتنا بھی نہ دیکھا کہ وہ نہ ان سے بول سکتا ہے ، اور نہ انہیں کوئی راہ دکھا سکتا ہے ، انہوں اس کو (معبود) بنا لیا اور وہ تھے ہی ظالم لوگ
۱۴۹۔۔۔     اور جب وہ (اپنے کئے پر) پشیمان ہو گئے ، اور دیکھا کہ وہ یقیناً بھٹک چکے ہیں ، تو (ندامت سے ) کہنے لگے کہ اگر رحم نہ فرمایا ہم پر ہمارے رب نے ، اور بخشش نہ فرمائی ہماری، تو یقیناً ہم تباہ و برباد ہو جائیں گے ،
۱۵۰۔۔۔     اور جب واپس لوٹے موسیٰ اپنی قوم کی طرف غصے اور رنج میں بھرے ہوئے ، تو کہا بڑی بری ہے وہ جانشینی، جو تم لوگوں نے میرے بعد اختیار کی، کیا تم نے جلد بازی برتی اپنے رب کے حکم سے اور پھینک دیا آپ نے ان تختیوں کو، اور اپنے بھائی کا سر پکڑ کر اس کو اپنی طرف کھینچنے لگے ، انہوں نے کہا میری ماں کے بیٹے ! (ذرا میری بھی سنئے ) ان لوگوں نے مجھے دبا لیا تھا، اور قریب تھا کہ یہ مجھے قتل کر دیں ، پس آپ دشمنوں کو مجھ پر ہنسنے کا موقع نہ دیں اور مجھے شامل نہ کریں ظالم لوگوں کے ساتھ،
۱۵۱۔۔۔     تب موسیٰ نے کہا اے میرے رب! معاف فرما دے مجھے بھی اور میرے بھائی کو بھی، اور داخل فرما دے ہمیں اپنی رحمت میں ، اور تو ہی سب سے بڑھ کر رحم فرمانے والا،
۱۵۲۔۔۔     بے شک جن لوگوں نے معبود ٹھہرایا بچھڑے کو، ان کو ضرور پہنچ کر رہے گا ایک ہولناک غضب ان کے رب کی جانب سے ، اور سخت ذلت اس دنیا کی زندگی میں ، اور ہم اسی طرح بدلے دیتے ہیں افتراء کرنے والوں کو،
۱۵۳۔۔۔     اور جن لوگوں نے برائیوں کا ارتکاب کیا، پھر انہوں نے اس کے بعد توبہ کر لی، اور وہ ایمان لے آئے ، تو بے شک تمہارا رب اس کے بعد بڑا ہی بخشنے والا، نہایت ہی مہربان ہے،
۱۵۴۔۔۔     اور جب ٹھنڈا ہو گیا غصہ (حضرت) موسیٰ کا، تو انہوں نے اٹھا لیا ان تختیوں کو، اور ان کی تحریر میں نری ہدایت اور عین رحمت تھی، ان لوگوں کے لئے جو اپنے رب سے ڈرتے ہیں ،
۱۵۵۔۔۔     اور چن لیا موسیٰ نے اپنی قوم کے ستر آدمیوں کو ہمارے وعدہ کے وقت پر (ہمارے حضور) لانے کو، پھر جب ان کو آ پکڑا ایک سخت زلزلے نے (ان کے ایک ایک بے ہودہ مطالبہ پر) تو موسیٰ نے عرض کیا کہ اے میرے رب! اگر آپ چاہتے تو پہلے ہی ہلاک کر دیتے ان کو بھی اور مجھے بھی، کیا آپ اس قصور پر ہم سب کو ہلاک کر دیں گے جو کہ ہم میں سے کچھ بیوقوفوں نے کیا؟ یہ تو محض آپ کی ایک آزمائش ہے جس کے ذریعے آپ جسے چاہیں گمراہ کر دیں اور جسے چاہیں ہدایت بخش دیں ، آپ ہی ہیں ہمارے لئے کارساز، پس بخشش فرما دے ہماری، اور رحم فرما دے ہم پر، اور آپ ہی (اے ہمارے رب!) سب سے بڑھ کر بخشش فرمانے والے ہیں ،
۱۵۶۔۔۔     اور لکھ دیجئے ہمارے لئے بھلائی اس دنیا میں بھی، اور آخرت میں بھی، بے شک ہم نے رجوع کر لیا آپ کی طرف، ارشاد فرمایا کہ اپنا عذاب تو میں جسے چاہتا ہوں دیتا ہوں ، مگر میری رحمت چھائی ہوئی ہے ہر چیز پر، سو میں اس کو لکھ دوں گا (اس کے درجہ کمال میں میں ) ان لوگوں کے لئے جو ڈرتے ہیں ، اور وہ زکوٰۃ ادا کرتے ہیں ، اور جو (صدق دل سے ) میری آیتوں پر ایمان (ویقین) رکھتے ہیں ،
۱۵۷۔۔۔     وہ جو پیروی کریں گے اس رسول کی جو نبی امی (ہونے کی شان رکھتے ) ہیں ، جن کو یہ لوگ لکھا ہوا پاتے ہیں اپنے یہاں تورات اور انجیل میں (ان کی خصوصیات و امتیازات کے ساتھ)، جو ان کو حکم دے گا نیکی کا، اور روکے گا ان کو برائی سے ، اور حلال بتلائے گا وہ ان کے لئے پاکیزہ چیزوں کو، اور حرام بتلائے گا ان پر ناپاک چیزوں کو، اور وہ اتار دے گا ان (کی گردنوں ) سے ان کے وہ بوجھ جو (لدے ہوئے ) تھے ان پر، اور (وہ دور کر دے گا ان سے ) وہ طوق (جن میں جکڑے ہوئے تھے ) یہ لوگ اس سے پہلے ، پس لوگ جو (صدق دل سے ) ایمان لائیں گے اس (نبیء امی) پر اور وہ تعظیم و مدد کریں گے اس کی، اور پیروی کریں گے ان نور (مبین) کی جو اتارا گیا ہو گا ان کے ساتھ، تو ایسے ہی لوگ ہوں گے فلاح پانے والے
۱۵۸۔۔۔     کہو، اے (دنیا جہاں کے ) لوگو! بے شک میں رسول ہوں ، اس اللہ کا تم سب کی طرف جس کے لئے بادشاہی ہے آسمانوں اور زمین (کی اس ساری کائنات) کی، کوئی معبود نہیں سوائے اس کے ، وہی زندگی بخشتا اور موت دیتا ہے ، پس تم لوگ ایمان لے آؤ اللہ پر، اور اس کے بھیجے ہوئے اس نبی امی پر، جو ایمان رکھتا ہے اللہ پر اور اس کی باتوں پر اور تم لوگ پیروی کرو اس کی تاکہ تم سرفراز ہو سکو راہ راست سے
۱۵۹۔۔۔      اور موسیٰ کی قوم میں ایک گروہ ایسا بھی تھا جو حق کے مطابق ہدایت کرتا، اور اسی کے مطابق وہ لوگ انصاف کرتے تھے
۱۶۰۔۔۔     اور ہم نے ان کو بارہ خاندانوں میں بانٹ کر مستقل گروہوں کی شکل دے دی تھی، اور حکم بھیجا ہم نے موسیٰ کی طرف جب کہ پانی مانگا ان سے ان کی قوم نے کہ اپنی لاٹھی مارو فلاں پتھر پر، پس (لاٹھی کا مارنا تھا کہ) پھوٹ نکلے اس سے بارہ چشمے ، (اور اس طور پر) کہ اچھی طرح پہچان لیا ان میں کے ہر گروہ نے اپنے گھاٹ کو، اور ہم نے ان پر سایہ کر دیا بادل کا، اور اتار دیا ان پر ہم نے (اپنے خزانہ غیب سے ) من وسلوی، (اور ان سے کہا) کہ تم لوگ کھاؤ ان پاکیزہ چیزوں میں سے جو ہم نے بخشی ہیں تم کو، اور انہوں نے (اپنے کرتوتوں سے ) ہمارا کچھ نہیں بگاڑا، بلکہ وہ اپنی ہی جانوں پر ظلم کرتے رہے تھے 
۱۶۱۔۔۔     اور جب ان سے کہا گیا کہ تم لوگ جا کر رہو اس بستی میں ، اور وہاں پر جہاں سے تم چاہو کھاؤ (اور پیو) اور (زبان سے ) یہ کہتے جانا کہ ہماری توبہ، اور شہر کے دروازے سے داخل ہونا (عاجزی کے ساتھ) جھکے جھکے ، ہم بخش دیں گے تمہاری خطاؤں کو، اور مزید فضل سے نوازیں گے ہم نیکوکاروں کو،
۱۶۲۔۔۔     مگر بدل دیا ان میں کے ظالم لوگوں نے (اس کو) ایک اور ہی بات سے ، اس کے سوا جو ان سے کہی گئی تھی، جس کے نتیجے میں ہم نے بھیج دیا ان پر ایک ہولناک عذاب آسمان سے ، اس بناء پر کہ وہ ظلم کرتے تھے ،
۱۶۳۔۔۔     اور پوچھو ذرا ان سے ، اس بستی کے بارہ میں جو کہ واقع تھی سمندر کے کنارے پر، جب کہ حد سے بڑھ رہے تھے اس کے باشندے ہفتہ کے دن کے معاملے میں ، جب کہ (ان کی آزمائش کے لئے ) ان کی مچھلیاں ہفتے کے دن تو ابھر ابھر کر ان کے سامنے آتی تھیں ، مگر جب ہفتے کا دن نہیں ہوتا تو وہ ان کے سامنے نہ آتیں ، اسی طرح ہم آزمائش میں ڈالتے رہے ان کو، ان کی نافرمانیوں کی بناء پر، جن کا ارتکاب وہ لوگ کرتے رہے تھے
۱۶۴۔۔۔     اور وہ بھی یاد کرنے کے لائق ہے کہ) جب ان میں سے ایک گروہ نے (دوسرے سے ) کہا کہ تم کیوں نصیحت کرتے ہو ایک ایسی (ناہنجار) قوم کو، جس کو اللہ نے ہلاک کرنا ہے ، یا اس کو مبتلا کرنا ہے کسی سخت عذاب میں ؟ تو انہوں نے جواب دیا کہ تمہارے رب کے حضور معذرت پیش کرنے کے لئے ، اور اس امید پر کہ شاید یہ لوگ بچ جائیں ،
۱۶۵۔۔۔     مگر جب انہوں نے بالکل فراموش کر دیا ان نصیحتوں کو جو انہی کی گئی تھیں ، تو ہم نے بچا لیا ان لوگوں کو جو روکتے تھے برائی سے ، اور پکڑ لیا ان کو جو اڑے ہوئے تھے اپنے ظلم پر، ایک بڑے ہی سخت عذاب میں ان کی نافرمانیوں کی پاداش میں جن کا ارتکاب وہ کرتے چلے آ رہے تھے 
۱۶۶۔۔۔     سو جب وہ اپنی سرکشی سے ان کاموں میں بڑھتے ہی چلے گئے جن سے ان کو روکا گیا تھا تو ہم نے ان سے کہا کہ ہو جاؤ تم بندر ذلیل،
۱۶۷۔۔۔     اور (وہ بھی یاد کرنے کے لائق ہے کہ) جب اعلان فرما دیا تمہارے رب نے کہ وہ ضرور بالضرور مسلط رکھے گا، ان پر قیامت تک کسی نہ کسی ایسے شخص کو جو چکھاتا رہے گا ان کو برا عذاب، بے شک تمہارا رب عذاب دینے میں بھی بڑا ہی تیز دست ہے ، اور بلاشبہ وہ بڑا ہی بخشنے والا نہایت مہربان بھی ہے ،
۱۶۸۔۔۔     اور ہم نے ان کو ٹکڑے ٹکڑے کر کے زمین میں پھیلا دیا مختلف گروہوں کی شکل میں ، ان میں سے کچھ نیک تھے اور کچھ اور طرح کے ، اور ہم نے ان کو آزمایا اچھے حالات سے بھی، اور برے حالات سے بھی، تاکہ یہ باز آ جائیں ،
۱۶۹۔۔۔     پھر ان کی اگلی نسلوں کے بعد ایسے نا خلف ان کے جانشین ہوئے جو وارث بن گئے کتاب الہی کے ، وہ (احکام کتاب کے عوض) اسی دنیائے دوں کا مال سمیٹنے لگے ، اور کہتے کہ ہماری تو ضرور بخشش کر دی جائے گی، اور اگر ان کے پاس اس طرح کا کوئی مال (ایسی دین فروشی کے عوض پھر) آ جاتا تو اس کو بھی یہ لوگ (پوری ڈھٹائی اور بے باکی سے لے کر) لے لیتے ، کیا ان لوگوں سے کتاب کے اس مضمون کا پختہ عہد نہیں لیا گیا کہ یہ لوگ اللہ کے نام پر کوئی بات نہیں کہیں گے مگر وہی جو کہ حق ہو، اور انہوں نے اس سب کو پڑھ بھی لیا، جو کہ اس میں لکھا ہے ، اور آخرت کا گھر تو یقیناً کہیں بہتر ہے ان لوگوں کے لئے جو ڈرتے رہتے ہیں ، کیا تم لوگ پھر بھی عقل سے کام نہیں لیتے ؟
۱۷۰۔۔۔     اور (ان میں سے ) جو لوگ مضبوطی سے تھامتے ہیں کتاب کو اور انہوں نے قائم رکھا نماز کو، (تو وہ فائز المرام ہو گئے کہ) بے شک ہم ضائع نہیں کرتے اجر ایسے اصلاح کرنے والوں کا،
۱۷۱۔۔۔     اور (وہ بھی یاد رکھنے کے قابل ہے کہ) جب ہم نے اٹھا لیا ان پر پہاڑ کو، گویا کہ وہ ایک سائبان ہے ، اور ان کو یقین ہو گیا تھا کہ وہ آ پڑنے والا ہے ان پر، (تو ہم نے ان سے کہا کہ) مضبوطی سے لے لو تم لوگ اس کتاب کو جو ہم نے تمہیں دی ہے اور یاد کرو اس کو جو کچھ کہ اس کے اندر ہے ، تاکہ تم بچ سکو
۱۷۲۔۔۔     اور (وہ بھی یاد کراؤ ان لوگوں کو اے پیغمبر! کہ) جب نکالا تمہارے رب نے (اپنی قدرت کاملہ اور حکمت بالغہ سے ) بنی آدم کی پشتوں سے ان کی نسل کو، اور ان کو خود اپنے اوپر گواہ بنا کر (ان سے پوچھا) کہ کیا میں تمہارا رب نہیں ہوں ؟ تو سب نے جواب دیا کہ (ہاں ) کیوں نہیں ، ہم سب گواہی دیتے ہیں ، ( اور ہم نے اس لئے کیا کہ) کہیں تم لوگ کل قیامت کے روز یوں (نہ) کہنے لگو کہ ہم تو اس سے بالکل بے خبر تھے ،
۱۷۳۔۔۔     یا تم یوں کہنے لگو کہ شرک (کے آغاز) کا ارتکاب تو ہمارے باپ داد نے ہم سے پہلے کیا تھا، اور ہم بعد میں ان کی نسل سے پیدا ہوئے ، تو کیا آپ ہمیں اس قصور پر ہلاکت میں ڈال دیں گے جو (ہم سے پہلے کے ) ان باطل پرستوں نے کیا تھا؟
۱۷۴۔۔۔     اور اسی طرح کھول کھول کر بیان کرتے ہیں ہم اپنی آیتوں کو (تاکہ یہ لوگ کسی طرح سمجھ جائیں ) اور تاکہ یہ باز آ جائیں ،
۱۷۵۔۔۔     اور ان کے سامنے بیان کرو حال اس شخص کا جس کو نوازا تھا ہم نے اپنی آیتوں (کے علم) سے ، مگر وہ نکل بھاگا ان (کی پابندی) سے ، پھر پیچھے لگ گیا اس کے شیطان، جس سے وہ ہو گیا گمراہوں میں سے ،
۱۷۶۔۔۔     اور اگر ہم چاہتے تو اس کو بلند مرتبہ سے نواز دیتے اپنی ان آیتوں کے ذریعے ، مگر وہ خود ہی جھک گیا زمین کی طرف، اور پیچھے چل پڑا اپنی خواہشوں کے ، جس سے اس کی حالت کتے کی سی ہو گئی کہ اگر تم اس پر حملہ کرو تو وہ بھی ہانپے اور اگر اسے چھوڑ دو تو بھی وہ ہانپے ، یہی مثال ہے ان لوگوں کی جو جھٹلاتے ہیں ہماری آیتوں کو، سو سناتے رہو تم (ان کو) ایسے احوال تاکہ یہ لوگ (عبرت پکڑیں ، اور) غور و فکر سے کام لیں ،
۱۷۷۔۔۔     بڑی ہی بری ہے مثال ان لوگوں کی جنہوں نے جھٹلایا ہماری آیتوں کو، اور (اس طرح حقیقت میں ) وہ خود اپنی ہی جانوں پر ظلم کرتے رہے تھے ،
۱۷۸۔۔۔     جسے اللہ ہدایت کی توفیق بخشے وہی راہ پا سکتا ہے اور جسے وہ ڈال دے گمراہی کے گڑھے میں تو ایسے لوگ ہیں (حقیقی اور ابدی) خسارے والے )
۱۷۹۔۔۔     اور حقیقت یہ ہے کہ ہم نے بہت سے جنوں اور انسانوں کو جہنم ہی کے لئے پیدا کیا ہے ، ان کے دل تو ہیں پر وہ ان سے سوچتے نہیں ، اور ان کے پاس آنکھیں بھی ہیں ، مگر وہ ان سے دیکھتے نہیں ، اور ان کے پاس کان بھی ہیں ، مگر وہ ان سے سنتے نہیں ، ایسے لوگ جانوروں جیسے بلکہ ان سے بھی کہیں بڑھ گمراہ ہیں ، اور یہی لوگ ہیں غافل (و بے خبر اپنے انجام سے )
۱۸۰۔۔۔     اور اللہ ہی کے لیے سب سے اچھے نام، پس تم لوگ اس کو پکارو اس کے انہی ناموں کے ذریعے ، اور چھوڑ دو تم ان لوگوں کو جو کج روی برتتے ہیں اس کے ناموں میں ، وہ عنقریب ہی (بھرپور) بدلہ پا کر رہیں گے اپنے ان کاموں کا جو وہ کرتے رہے تھے ،
۱۸۱۔۔۔     اور ہماری مخلوق میں سے ایک جماعت ایسے لوگوں کی بھی ہے جو راہنمائی کرتے ہیں (لوگوں کی) حق کے ساتھ، اور اسی کے مطابق وہ انصاف کرتے ہیں ،
۱۸۲۔۔۔     اور وہ جن لوگوں نے جھٹلایا ہماری آیتوں کو، ہم ان کو آہستہ آہستہ ایسے طریقے سے پکڑے جا رہے ہیں کہ انہیں خبر بھی نہیں ہوتی،
۱۸۳۔۔۔     اور میں انہیں ڈھیل دیئے جا رہا ہوں ، بے شک میری تدبیر بڑی ہی مضبوط ہے ،
۱۸۴۔۔۔     کیا ان لوگوں نے کبھی غور نہیں کیا کہ ان کے ساتھی میں جنون کی آخر کون سی بات ہے ؟ وہ تو محض ایک خبردار کرنے والا ہے کھول کر،
۱۸۵۔۔۔     کیا انہوں نے کبھی غور نہیں کیا آسمانوں اور زمین کے (اس حکمتوں بھرے ) نظام میں ؟ اور (کیا انہوں نے کبھی آنکھیں کھول کر دیکھا نہیں ) اللہ کی پیدا کردہ کسی چیز کو؟ اور کیا انہوں نے کبھی یہ بھی نہیں سوچا کہ کہیں قریب آ لگی ہو ان کی اجل؟ پھر آخر کس بات پر ایمان لائیں گے یہ لوگ اس (کلام معجز نظام) کے بعد؟
۱۸۶۔۔۔     (پس اصل بات یہی ہے کہ) جس کو اللہ ڈال دے گمراہی (کے گڑھے ) میں اس کو کوئی راہ پر نہیں لا سکتا، اور اللہ چھوٹ دے رہا ہے ان کو، یہ اپنی سرکشی میں پڑے بھٹک رہے ہیں،
۱۸۷۔۔۔     پوچھتے ہیں آپ سے (قیامت کی) اس (ہولناک) گھڑی کے بارے میں کہ آخر کب آئے گی وہ؟ (ان سے ) کہو کہ اس کا علم تو میرے رب ہی کے پاس ہے ، اس کو اپنے وقت پر کوئی ظاہر نہیں کرے گا مگر وہی، وہ بڑی ہی بھاری بات ہے آسمانوں اور زمین میں ، وہ تم پر بالکل اچانک آن پڑے گی، آپ سے اس طرح پوچھتے ہیں جیسا کہ آپ اس کا کھوج لگا چکے ہوں (ان سے ) کہو کہ اس کا علم تو اللہ ہی کے پاس ہے ، لیکن اکثر لوگ جانتے نہیں (حق اور حقیقت کو)
۱۸۸۔۔۔     کہو کہ میں تو خود اپنی ذات کے لئے بھی اختیار نہیں رکھتا نہ کسی نفع (کو حاصل کرنے ) کا، اور نہ کسی نقصان (کو ٹالنے ) کا، مگر جو اللہ چاہے ، اور اگر میں غیب جانتا ہوتا تو میں اپنے لئے بہت کچھ بھلائیاں جمع کر لیتا، اور مجھے کوئی تکلیف نہ پہنچتی، میرا کام تو بس خبردار کر دینا ہے (لوگوں کو ان کے انجام سے ) اور خوشخبری سنانا ہے ایسے لوگوں کو جو ایمان رکھتے ہیں ،
۱۸۹۔۔۔     وہ (اللہ) تو وہی ہے جس نے پیدا فرمایا تم سب کو ایک ہی جان سے ، اور پھر اسی سے اس نے اس کا جوڑا بنایا تاکہ سکون حاصل کرے اس کے پاس، پھر (آگے چل کر ان کی اولاد میں بعض کی حالت یہ ہوئی کہ) جب مرد نے عورت سے ہمبستری کی، تو اس کو ہلکا سا حمل ہو گیا، جسے وہ لئے پھرتی رہی، پھر جب وہ بوجھل ہو گئی تو ان دونوں (میاں بیوی) نے مل کر دعا کی اللہ سے جو کہ رب ہے ان دونوں کا، کہ (اے ہمارے مالک) اگر تو نے ہمیں اچھا سا بچہ دے دیا تو ہم تیرے بڑے ہی شکر گزار ہوں گے ،
۱۹۰۔۔۔     مگر جب اللہ نے ان کو صحیح سالم بچہ دے دیا تو انہوں نے اس کے شریک بنا دیئے اس (نعمت) میں جو اسی نے ان کو بخشی تھی، سو بالا و برتر ہے اللہ اس شرک سے جو یہ لوگ کرتے ہیں ،
۱۹۱۔۔۔     تو کیا یہ ایسوں کو اس کا شریک ٹھہراتے ہیں جو کچھ بھی پیدا نہیں کر سکتے ، اور وہ خود پیدا کئے جاتے ہیں ؟
۱۹۲۔۔۔     اور وہ نہ ان کی کسی قسم کی کوئی مدد کر سکتے ہیں اور نہ وہ خود اپنی ہی کوئی مدد کر سکتے ہیں ،
۱۹۳۔۔۔     اور اگر تم انہیں سیدھی راہ کی طرف بلاؤ تو وہ تمہارے کہنے پر نہ چلیں ، برابر ہے تمہارے حق میں کہ خواہ تم انہیں پکارو یا تم خاموش ہو (وہ بہرحال سننے ماننے کے نہیں )
۱۹۴۔۔۔     بے شک جن کو تم لوگ پکارتے ہو اللہ کے سوا، وہ بندے ہیں تم ہی جیسے ، پس تم لوگ انہیں پکار کر دیکھو، پھر ان کو چاہیے کہ وہ قبول کریں تمہاری (دعا) و پکار کو، اگر تم لوگ سچے ہو (اپنے دعووں میں )
۱۹۵۔۔۔     کیا ان کے کوئی پاؤں ہیں جن سے وہ چلیں ، یا ان کے کوئی ہاتھ ہیں جن سے وہ پکڑیں ، یا ان کی کوئی آنکھیں ہیں جن سے وہ دیکھیں ، یا ان کے کوئی کان ہیں جن سے وہ سنیں ، (ان سے ) کہو کہ اچھا تم بلا لو اپنے ٹھہرائے ہوئے شریکوں کو، پھر تم سب مل کر چلاؤ میرے خلاف اپنی چا لیں ، اور مجھے مت دو کوئی مہلت،
۱۹۶۔۔۔     بے شک میرا کارساز (و مددگار) وہ اللہ ہے جس نے (اپنے کرم سے مجھ پر) نازل فرمائی یہ (مبارک و مسعود) کتاب، اور وہی مدد (و کارسازی) فرماتا ہے اپنے نیک بندوں کی،
۱۹۷۔۔۔     اس کے برعکس جن کو تم لوگ (پوجتے ) پکارتے ہو، اس (وحدہٗ لا شریک) کے سوا، وہ نہ تمہاری کسی طرح کی کوئی مدد کر سکتے ہیں اور نہ ہی خود اپنی ہی کوئی مدد کر سکتے ہیں 
۱۹۸۔۔۔     اور (ان کا حال یہ ہے کہ) اگر تم ان کو بلاؤ سیدھی راہ کی طرف تو یہ نہیں سنتے ، اور تم ان کو دیکھو گے تو تمہیں یوں ملے گا جیسے وہ تمہاری طرف دیکھ رہے ہوں ، حالانکہ وہ کچھ بھی نہیں دیکھ سکتے ،
۱۹۹۔۔۔     عفو (و درگزر) ہی کو اپنائے رکھو، آپ (اے پیغمبر!) نیکی کی تلقین کرتے رہو، اور کنارہ کش رہو جاہلوں (کے الجھاؤ) سے ،
۲۰۰۔۔۔     اور اگر کبھی پہنچے شیطان کی طرف سے کوئی اکساہٹ تو (فورا) پناہ مانگا کرو اللہ کی، بے شک وہ بڑا ہی سننے والا، خوب جاننے والا ہے ،
۲۰۱۔۔۔     بے شک جو لوگ ڈرتے (اور بچتے ) رہتے ہیں اپنے رب کی نافرمانی سے ) جب ان کو چھو جاتا ہے کوئی خیال شیطان کی طرف سے تو وہ فورا چونک جاتے ہیں ، پھر یکایک کھل جاتی ہیں ان کی آنکھیں ،
۲۰۲۔۔۔     رہ گئے شیطانوں کے بھائی بند، تو ان کو یہ کھینچے چلے جاتے ہیں ان کی گمراہی میں ، اور وہ اس میں کوئی کسر اٹھا نہیں رکھتے ،
۲۰۳۔۔۔     اور جب آپ ان کے پاس نہیں لاتے کوئی نشانی، تو یہ کہتے ہیں کہ کیوں نہیں چھانٹ لیا آپ نے اس کو، (ان سے ) کہو کہ میرا کام تو بس پیروی کرنا ہے اس وحی کی جو بھیجی جاتی ہے میری طرف میرے رب کی جانب سے ، یہ (قرآن بجائے خود ) مجموعہ ہے ، آنکھیں کھولنے والی نشانیوں کا تمہارے رب کی طرف سے ، اور سراسر ہدایت اور عین رحمت، ان لوگوں کے لئے جو ایمان رکھتے ہیں ،
۲۰۴۔۔۔     اور جب قرآن پڑھا جائے تو تم کان لگا کر سنا کرو، اور خاموش رہا کرو، تاکہ تم پر رحم کیا جائے ،
۲۰۵۔۔۔     اور یاد کرتے رہا کرو اپنے رب کو اپنے دل میں عاجزی کے ساتھ، اور ڈرتے ہوئے ، آواز بلند کئے بغیر، صبح و شام (یعنی ہمیشہ) اور نہ ہو جانا تم غافل لوگوں میں سے ، (کہ غفلت جڑ بنیاد ہے خسارے کے)
۲۰۶۔۔۔     بے شک جو تمہارے رب کے پاس (ہیں اور وہ اس کے حضور شرف قرب رکھے ) ہیں وہ اپنی بڑائی کے گھمنڈ میں مبتلا ہو کر اس کی عبادت سے منہ موڑتے اور وہ اسی کی تسبیح کرتے اور اسی کے حضور سجدہ ریز ہوتے ہیں ،


تفسیر

۲.	سو اس ارشاد سے اس کتاب حکیم کے بارے میں پیغمبر کی ذمہ داری کی حد کو واضح فرما دیا گیا۔ کہ آپ کی اصل ذمہ داری یہ ہے کہ آپ اس کے ذریعے لوگوں کو ان کے انجام سے آگاہ اور خبردار کر دیں اور بس آگے یہ لوگ مانتے ہیں یا نہیں مانتے اس کی ذمہ داری آپ پر نہیں آپ کا کام اور آپ کی اصل ذمہ داری انذار و تبلیغ ہے اور بس۔ وَذِکْریٰ لِلْمُؤْمِنِیْنَ کا عطف معنی لِتُنْذِرَ ہی پر ہے۔ لیکن اس کو فعل کے بجائے اسم کی شکل میں لانے میں اس امر واقعہ کا اظہار مقصود ہے کہ جہاں تک انذار کا تعلق ہے وہ تو آپ سب کو کر دیں، لیکن اس سے تذکیر و یاد دہانی کا فائدہ اہل ایمان ہی اٹھائیں گے، جیسا کہ دوسرے مختلف مقامات پر اس بات کو طرح طرح سے بیان فرمایا گیا ہے۔
۳.	سو اس ارشاد سے اس کتاب حکیم کے اصل اور مرکزی مضمون کی توضیح فرمائی گئی ہے۔ کہ تم لوگ پیروی کرو اس وحی کی جو تمہاری طرف اتاری گئی ہے تمہارے رب کی جانب سے کہ اسی میں تمہارا بھلا اور فائدہ ہے دنیا کی اس عارضی زندگی میں بھی اور آخرت کے اس حقیقی اور اَبَدی جہاں میں بھی جو کہ اس دنیا کے بعد آنے والا ہے۔ اور رب کی وحی اور اس کا کلام و ارشاد ہی ایسی چیز ہے جس میں کسی خطاء و تقصیر کا کوئی خدشہ و اندیشہ اور کوئی تصور و امکان نہیں اور جو ہر پہلو اور ہر اعتبار سے بندوں کے لئے خیر ہی خیر اور ذریعہ فلاح و نجات ہے اور بس، اس لئے اس کو چھوڑ کر دوسرے دوستوں اور سرپرستوں کی پیروی کرنا باعث خسارہ و نقصان ہے۔ مگر افسوس کہ تم لوگ کم ہی دھیان کرتے اور نصیحت کو مانتے ہو۔ والعیاذُ باللہ العظیم۔
۵.	سو اس سے درس عبرت لینے کے لئے تاریخ کا حوالہ دیا گیا ہے کہ اس سے پہلے کتنی ہی بستیاں ایسی ہوئی ہیں جو اپنے عیش و عشرت میں مگن اور اپنے ظلم وعدوں پر اڑی ہوئی تھیں، قدرت کے قانون امہال کے مطابق ان کو جتنی مہلت ملنا تھی وہ ملی، مگر آخرکار ان کو عذاب خداوندی نے آ پکڑا، اور ایسے طور پر کہ ان کو اس کا وہم و گمان بھی نہ تھا، سو اس وقت ان کی سب اکڑ فوں نکل گئی۔ ان کا کبر و غرور سب کا سب ہرن ہو گیا، اور اس وقت ان کی چیخ و پکار اس کے سوا کچھ نہ تھی کہ واقعی ہم لوگ ظالم تھے، مگر بے وقت کے اس اس اقرار و اعتراف کا ان کو کوئی فائدہ بہرحال نہ ہوا۔ اور ان کو ہمیشہ ہمیشہ کے لئے نیست و نابود کر دیا گیا۔ اور قصہ پارینہ، اور داستان عبرت بن کر رہ گئے۔ اور یہی نتیجہ انجام ہوتا ہے منکرین حق کا۔ والعیاذ باللہ سو اس میں سرکشوں کے لئے بڑا سامان عبرت و بصیرت ہے۔ کہ تاکہ وہ اپنی سرکشی کی رَوَش سے باز آ جائیں۔
۸.	یعنی وزن ضرور ہو گا۔ تاکہ اس طرح عدل و انصاف کے تقاضے پورے ہو سکیں، اور بدرجہ تمام و کمال پورے ہو سکیں، اور ہر کسی کو اس کے کئے کرائے کا بھرپور صلہ و بدلہ ملے۔ سو یہ اس جملے کا ایک اور ظاہر و متبادر مفہوم و مطلب ہے، جبکہ دوسرا مطلب اس کا یہ بھی ہے کہ اس روز وزن حق ہی کا ہو گا یعنی باطل کا سرے سے کوئی وزن ہو گا ہی نہیں۔ اور باطل پرستوں نے اپنے طور پر اور اپنے ظن و گمان کے مطابق جو کچھ کیا کرایا ہو گا وہ سب اکارت اور ہَبَاءً مَّنْثُوْرَا ہو کر رہ جائے گا۔ اس لئے باطل پرستوں کے لئے اس روز کوئی حساب قائم ہی نہیں ہو گا، جیسا کہ دوسرے مقام پر ارشاد فرمایا گیا فَحَبِطَتْ اَعْمَالُہُمْ فَلَا نُقِیْمُ لَہُمْ یَوْمَ الْقِیٰمَۃِ وَزْنًا (الکہف۔۱٠۵) یعنی اکارت چلے گئے ان لوگوں کے سب اعمال پس ہم قیامت کے روز ان کے لئے کوئی وزن قائم کریں گے ہی نہیں۔ والعیاذُ باللہ العظیم
۹.	یعنی حق سے منہ موڑ کر۔ اور اس سے اعراض و انکار کر کے سو پیغام حق و ہدایت سے اعراض و روگردانی سراسر ظلم ہے سو یہ ظلم ہے اللہ کے حق میں جو کہ سب کا خالق و مالک ہے کہ یہ ظلم ہے اس کے حق عبودیت و بندگی میں اور یہ ظلم ہے رسول کے حق میں ان کے حق اطاعت واتباع سے موڑ کر نیز یہ ظلم ہے انسان کی خود اپنی ذات کے حق میں کہ انکار حق کے نتیجے میں اس کو دارین کی سعادت و سرخروئی سے محروم کر کے دائمی ہلاکت و تباہی کے گڑھے میں ڈالا۔ پس حق کا انکار اور اس سے اعراض و روگردانی ہر اعتبار سے ظلم اور ہر خیر سے محرومی ہے۔ والعیاذُ باللہ العظیم من کل شائیۃ من شوائب الظلم والاعراض والانکار۔
۱۰.	سو تمہارے لئے ہم نے طرح طرح کے اور اَنْ گنت و بے حساب یہ سامانہائے زیست اپنی قدرت کاملہ اور رحمت شاملہ سے پیدا فرمائے ہیں اور تمہاری طرف سے کسی طرح کی اپیل و درخواست کے بغیر محض اپنے تقاضائے کرم کی بناء پر پیدا فرمائے ہیں اور پھر ان کو ہم نے نہایت ہی حکمت اور عنایت سے اس کائنات میں پھیلا اور بکھیر دیا۔ تاکہ ہر ملک و مقام پر رہنے والے ان سے مستفید و فیضیاب ہو سکیں۔ اور ان سے تم لوگ زندگی کے ہر موڑ پر اور طرح طرح سے اور مسلسل و لگاتار، اور بلا توقف و انقطاع مستفید و فیضیاب ہوتے ہو سو یہ سب کچھ اس قدر حکمت و رحمت کے ساتھ تمہارے لئے پیدا کیا تاکہ تم اس کی قدر پہچانو، اور اپنے خالق و مالک کا شکر بجا لاؤ، جو کہ عقل و نقل کا تقاضا بھی ہے اور اس میں خود تمہارا ہی بھلا اور فائدہ بھی ہے مگر تم لوگ کم ہی شکر بجا لاتے ہو۔
۱۳.	سو اس سے ایک تو اس اہم اور بنیادی حقیقت کو واضح فرما دیا گیا کہ جنت میں منکروں اور متکبروں کی کوئی جگہ نہیں وہ کبھی اس میں داخل نہیں ہو سکیں گے، جیسا کہ آگے اسی سورہ کریمہ کی آیت نمبر۴٠ میں اس کی صاف طور پر تصریح فرمائی گئی ہے چنانچہ وہاں پر ارشاد فرمایا گیا کہ بیشک جن لوگوں نے ہماری آیتوں کی تکذیب کی۔ اور انہوں نے ہی بڑائی کے گھمنڈ میں ان سے روگردانی برتی، ان کے لئے نہ تو آسمان کے دروازے کھولے جائیں گے، اور نہ ہی وہ کبھی جنت میں داخل ہو سکیں گے۔ یہاں تک کہ اونٹ سوئی کے ناکے کے اندر داخل ہو جائے اور بعینہٖ یہی بات حضرت عیسیٰ نے اس طرح ارشاد فرمائی کہ جس طرح اونٹ سوئی کے ناکے میں داخل نہیں ہو سکتا اسی طرح دولتمند بہشت میں داخل نہیں ہو سکتا۔ ان دونوں تعبیروں میں فرق اگر ہے تو اس بات کا ہے کہ قرآن حکیم میں تو اصل جرم یعنی استکبار کا ذکر فرمایا گیا ہے، اور حضرت مسیح کی اس تمثیل میں اس جرم استکبار کی علت یعنی دولت کا ذکر فرمایا گیا ہے۔ کہ یہی چیز ہے جو بالعموم استکبار کا سبب اور اس کا باعث بن جاتی ہے، والعیاذُ باللہ۔ اور دوسری حقیقت اس ارشاد سے یہ واضح فرمائی گئی ہے کہ اللہ تعالیٰ کے حکم و ارشاد سے سرتابی باعث ذلت و رسوائی ہے۔ پس اللہ تعالیٰ کے حکم و ارشاد کے آگے جھکنا اور سر تسلیم خم کر دینا ہی اس کے بندوں کے لئے باعث عزت و عظمت ہے، اور تیسری یہ کہ متکبرین شیطان کے ساتھی ہوں گے، جو کہ حق سے اعراض و انکار کا طبعی انجام اور منطقی نتیجہ ہے، جیسا کہ دوسرے مقام پر ارشاد فرمایا گیا۔ وَمَنْ یَّعْشُ عَنْ ذِکْرِ الرَّحْمٰنِ نُقَیِّضُ لَہ، شَیْطَانًا فَہُوَلَہ قَرِیْنٌ، والعیاذُ باللہ العظیم، اللہ تعالیٰ ہمیشہ ہرحال میں اور ہر اعتبار سے اپنا ہی بنائے رکھے اور نفس و شیطان کے ہر مکر و فریب سے ہمیشہ اپنی حفاظت وپناہ میں رکھے، آمین ثم آمین، یا رب العالمین
۱۸.	سو شیطان کو اللہ تعالیٰ نے مہلت تو دیدی جو اس نے اس سے مانگی تھی، مگر ساتھ ہی اس کو یہ حکم بھی دے دیا کہ تو ذلیل و خوار ہو کر جنت سے نکل جا کہ متمردوں اور سرکشوں کے لئے اس میں کوئی جگہ نہیں اور اس کے علاوہ اس کو اس کے خود اپنے اور اس کے ان پیروکاروں کے انجام سے بھی آگاہ کر دیا جو انسانوں اور جنوں میں سے اس کے پیچھے چلیں گے۔ سو ارشاد فرمایا گیا کہ میں تیرے سمیت ان سب کو جہنم میں بھر دوں گا۔ اور آیت کریمہ کے الفاظ میں غور کرنے سے معلوم ہوتا ہے کہ شیطان نے جس زور سے انسانوں کو گمراہ کرنے کے عزم کا اعلان و اظہار کیا تھا، اللہ تعالیٰ نے اس کے جواب میں اپنی پوری شان بے نیازی اور اپنے جبروت کا اظہار فرمایا۔ جس سے واضح فرما دیا گیا کہ اللہ تعالیٰ کا یہ فیصلہ دو ٹوک ہے۔ اس میں کسی رو رعایت یا تبدیلی کی کوئی گنجائش نہیں، سبحانہ و تعالیٰ۔
۱۹.	کہ اپنے خالق و مالک کے حکم کو توڑنا اور اس کی خلاف ورزی کرنا ظلم ہے جس کی سزا لازمی ہے سو اگر تم نے ایسا کر لیا تو تم جنت سے محروم ہو جاؤ گے پس یہ حضرت آدم کے لئے ایک آزمائش تھی۔ اس لئے شیطان نے یہیں سے آدم پر حملہ کرنے کی راہ نکال لی۔ اور اس نے طرح طرح سے ان کو ورغلانے پھسلانے کی کوشش کی اور اللہ کی قسمیں کھا کھا کر ان کو اپنے خیر خواہ ہونے کا یقین دلایا کیونکہ حضرت آدم اس کا تصور بھی نہیں کر سکتے تھے کہ کوئی اللہ تعالیٰ کے نام پاک کی قسمیں کھا کر بھی جھوٹ بول سکتا ہے اور کسی کو دھوکہ دے سکتا ہے سو اس طرح وہ لعین حضرت آدم کو دھوکہ دینے اور ان کو پھسلانے میں کامیاب ہو گیا اور اسی درخت کی بناء پر اس نے آدم و حوا کو پھسلا دیا۔ اور ان کو جنت سے نکلوا دیا۔ کہ ان کے تصور میں بھی نہیں تھا کہ کوئی اللہ کے نام کی قسمیں کھا کر بھی دھوکہ دے سکتا ہے۔ والعیاذُ باللہ العظیم
۲۲.	سو اس شجرہ ممنوعہ سے کھا لینے کے نتیجے میں آدم و حوا حُلّہ جنت سے محروم ہو گئے۔ سو حضرت حق جَلَّ مَجْدُہ، کی معصیت و نافرمانی باعث محرومی وبال ہے، والعیاذُ باللہ جل وعلا، اور حُلَّہ جنت سے محرومی کے بعد آدم و حوا دونوں اپنے اوپر جنت کے پتے چپکانے لگے جس سے ایک طرف تو یہ حقیقت واضح ہو جاتی ہے کہ شرم و حیاء انسانی فطرت کا تقاضا ہے اسی لئے حضرت آدم وحوا حُلَّہ جنت سے محروم ہوتے ہی اپنی ستر پوشی کے لئے ادھر اُدھر ہاتھ مارنے لگے اور جب کچھ نہ ملا تو جنت کے پتے ہی اپنے اوپر چپکانے لگے جس سے واضح ہو جاتا ہے کہ ننگا پن تقاضائے فطرت کے خلاف ہے پس جو لوگ عریانی اور ننگے پن کے دلدادہ اور اس کے متوالے ہیں وہ دراصل ممسوخ الفطرت لوگ ہیں اس لئے وہ فطرت کے تقاضوں کے خلاف جنگ میں مصروف ہیں۔ والعیاذُ باللہ العظیم۔ اور دوسری طرف اس سے یہ حقیقت بھی واضح ہو جاتی ہے کہ حُلَّہ جنت سے محرومی کے بعد اور آدم و حوا کے عمل سے یہ حقیقت بھی کھل کر سامنے آتی ہے کہ اب ان کو اپنی ضروریات اپنی سعی و محنت سے خود فراہم کرنا ہونگی۔ اس سے پہلے ہر چیز کی فراہمی کے لئے ان کے لئے جو خدائی انتظام موجود تھا، اس نافرمانی کے بعد وہ ختم ہو گیا، سو معاصی و ذنوب باعث محرومی ہیں والعیاذُ باللہ العظیم۔ اور اللہ تعالیٰ کی اطاعت و بندگی راہ ہی سلامتی کی راہ، اور سعادت دارین سے سرفرازی کا ذریعہ و وسیلہ ہے، اللہ ہمیشہ اپنی رضا و خوشنودی کی راہوں پر ہی گامزن رہنے کی توفیق بخشے۔ اور نفس و شیطان کہ ہر مکر و فریب سے ہمیشہ اور ہر اعتبار سے اپنی حفاظت و پناہ میں رکھے۔ اٰمین ثم اٰمین،
۲۳.	سو اس سے حضرت آدم کی انابت و توبہ اور رجوع الی اللہ کی شان واضح ہوتی ہے۔ اور اس کا نمونہ سامنے آتا ہے کہ حق تعالیٰ کی طرف سے تنبیہ کے بعد آنجناب نے فوراً اپنی غلطی و تقصیر کا اقرار و اعتراف کر لیا۔ اور اپنے خالق و مالک کے حضور اپنی مغفرت و بخشش کی دعاء و درخواست پیش کر دی۔ جس سے اللہ تعالیٰ نے ان کو پھر اپنی رحمت کی آغوش میں لے لیا۔ اور اس طرح حضرت آدم نے ہاری ہوئی بازی پھر سے جیت لی۔ اور وہ دوبارہ اپنے رب کی عنایات و توجہات کے مورد و مستحق بن گئے۔ سو اس طرح حضرت آدم نے اپنے عمل سے اپنی ذُرّیت کی اصلاح و تعلیم کے لئے انابت و رجوع الی اللہ کی یہ عظیم الشان مثال قائم فرما دی کے لئے اور ان کے لئے یہ واضح اور تابندہ نمونہ چھوڑ دیا کہ اگر کبھی انسان کو اغوائے شیطانی سے کوئی ٹھوکر لگ جائے تو وہ فوراً توبہ و استغفار کے ذریعے اللہ تعالیٰ کی طرف رجوع کرے۔ اور سچے دل سے اس سے عفو و درگزر کی دعاء و درخواست کرے کہ وہ بڑا ہی تَوَّاب و رحیم ہے، سبحانہ و تعالیٰ اس کے برعکس ابلیس لعین نے اللہ تعالیٰ کی طرف سے تنبیہ پر، اللہ تعالیٰ کے حضور جھکنے اور معافی مانگنے کے بجائے الٹا اپنے کبر و غرور کی بناء پر اس کے آگے اکڑنے اور اپنے جرم پر اصرار کرنے کی راہ کو اپنایا۔ اور اس کے نتیجے میں وہ ہمیشہ کے لئے مردود، اور راندہ درگاہ ہو گیا۔ والعیاذُ باللہ العظیم۔
۲۶.	اس ارشاد سے لباس کے دو اہم اور بنیادی مقاصد کو واضح فرما دیا گیا اول اور سب سے اہم مقصد لباس کی ستر پوشی ہے لیکن اس کے ساتھ ہی ساتھ یہ بھی واضح فرما دیا گیا کہ زیب و زینت بھی مقصود اور مقاصد لباس میں داخل و شامل ہے، ستر پوشی کے لئے تو ایک لنگوٹی یا معمولی سا ٹکڑا بھی کافی تھا۔ لیکن اتمام نعمت کے طور پر ہمارے لئے ایسے لباس کا انتظام فرمایا گیا جو ستر پوشی اور سردی و گرمی سے حفاظت کے علاوہ وہ ہماری شخصیت و وقار، حسن و جمال، اور شان و شوکت میں اضافے کا بھی باعث ہو۔ کہ انسان کی اولین پہچان، اور اس کی شخصیت کی ظاہری شناخت اس کے لباس ہی کے ذریعے ہوتی ہے۔ اور ہو سکتی ہے، اسی لئے کہا جاتا ہے النَّاسُ باللِّباس۔ کہ لوگوں کی پہچان اور ان کی شخصیت کا اعتبار ان کے لباس ہی سے ہوتا ہے، پس شخصیت کے نکھار و وقار سے تعلق والے ان مقاصد میں سے کوئی بھی مقصد بجائے خود معیوب نہیں۔ البتہ افراط و تفریط سے جس طرح ہر چیز میں خرابی پیدا ہو جاتی ہے، اسی طرح اس میں بھی خرابی آ جاتی ہے، قرآن حکیم نے زیب و زینت کو مقاصد لباس میں داخل کر کے اس جوگیانہ تصور اور رہبانی ذہنیت کی نفی کر دی ہے جو عریانیت یا نیم عریانیت کو مذہبی تقدس کا درجہ دیتے ہیں، جس کے طرح طرح کے مظاہر اور نمونے بھی موجود تھے، اور آج بھی جگہ جگہ موجود ہیں، یہاں تک کہ ہمارے معاشرے میں آج بھی کتنے ہی ایسے لوگ موجود ہیں جو ننگ دھڑنگ ملنگوں کو پیر اور ولی مانتے ہیں، اور ننگا پیر اور ناگا پیر کے نام سے ایک مستقل عریانیت پائی جاتی ہے، حالانکہ شریعت مقدسہ کی رو سے دوسروں کے سامنے ننگا ہونا حرام ہے، والعیاذ باللہ العظیم
۲َاور تقویٰ کا یہ باطنی اور معنوی لباس اہل ایمان کا ایک ممتاز و منفرد لباس ہے جو ان کے سوا اور کسی کو نصیب ہی نہیں ہو سکتا۔ اور یہ اس ظاہری اور حسی لباس سے کہیں بڑھ کر اور اس سے کہیں بہتر ہے، اسی کی بناء پر انسان وہ ظاہری اور حسی لباس اختیار کرتا ہے۔ جو اس کی عزت و عظمت، اور اس کی ستر پوشی، اور اس کی طہارت و پاکیزگی، کا عکاس و آئینہ دار ہوتا ہے۔ اور اسی سے اس کے اس ظاہری اور حسی لباس کی عظمت و افادیت ظاہر ہوتی ہے۔ اگر تقوی کا یہ باطنی لباس موجود نہ ہو تو انسان لباس پہن کر بھی ننگا ہی رہتا ہے۔ والعیاذُ باللہ العظیم
۲۹.	سو اس ارشاد سے ایک تو اس اہم اور بنیادی حقیقت کو واضح فرمایا گیا ہے کہ میرے رب نے قسط و انصاف ہی کا حکم فرمایا ہے کہ عدل و قسط دین فطرت کا ایک عظیم الشان مطلب، اور جلیل القدر مقصد ہے، اور اس کا تعلق زندگی کے ہر پہلو سے ہے۔ عقائد و اعمال میں بھی اور عبادات و اخلاق میں بھی، معیشت و معاشرت میں بھی، اور قانون و سیاست میں بھی، غرضیکہ عدل و قسط کی رعایت زندگی کے ہر شعبہ میں مطلوب و مامور ہے۔ اسی لئے حکم فرمایا گیا کہ تم لوگ ہر عبادت کے وقت اپنا رُخ درست رکھو، کیونکہ جب خالق و مالک اللہ وحدہٗ لاشریک ہی ہے تو اس کا تقاضا یہ ہے کہ عبادت و بندگی اسی کی اور صرف اسی وحدہٗ لاشریک کی، ہو کیونکہ یہ بات عدل و قسط کے خلاف ہے کہ بندے کی پیشانی اس وحدہٗ لاشریک کے سوا کسی اور کے آگے سجدہ سے آلودہ ہو، اسی طرح حیات بعد الموت بھی اسی عدل و قسط کا تقاضا ہے۔ کیونکہ اللہ تعالیٰ ہی نے سب کو پیدا فرمایا ان کو پرورش کے اسباب و وسائل سے نوازا، خیر و شر کا امتیاز بخشا۔ تو عدل و قسط کا تقاضا ہے کہ اس سب کا حساب و کتاب بھی ہو، اور ہر کسی کو اس کے کئے کرائے کا صلہ و بدلہ بھی ملے۔ کیونکہ اگر ایسے نہ ہو تو یہ عدل و قسط نہیں، ظلم و جور ہو گا۔ والعیاذُ باللہ العظیم۔ سو اس سے عدل و قسط کی اہمیت اور اس کی عظمت شان واضح ہو جاتی ہے۔
۳۰.	سو ایسے لوگوں نے دین حنیف کی ان تعلیمات مقدسہ سے منہ موڑا، جو عدل و انصاف کے اصولوں پر مبنی اور اسی کی تعلیم دیتی ہیں اور ان سے منہ موڑ کر انہوں نے اللہ کے سوا شیطانوں کو اپنا دوست بنا لیا، اور اس طرح یہ لوگ راہ حق و صواب سے محروم ہو گئے مگر اس ہولناک محرومی کے باوجود ایسے لوگ سمجھتے ہیں کہ یہ راہ راست پر ہیں، اور جب کوئی کھلی گمراہی پر ہونے کے باوجود اپنے آپ کو راہِ حق پر سمجھے تو پھر اس کے راہ راست پر آنے کی کوئی صورت آخر کس طرح ممکن ہو سکتی ہے؟ پس ایسے لوگ اگر اپنی اس جہالت و غوایت سے باز نہ آئے تو ان کو یقیناً اور لازماً اپنے اس ہولناک انجام سے دوچار ہونا پڑے گا جس کا مستحق انہوں نے اپنے آپ کو خود بنا دیا۔ والعیاذ باللہ العظیم
۳۲.	۱: استفہام اس ارشاد میں انکار کے لئے ہے، یعنی جب انسان کی زینت بننے والے لباس کو اللہ تعالیٰ نے اپنے بندوں کے لئے نکالا، اور پاکیزہ چیزوں کو اسی نے ان کے لئے پیدا فرمایا۔ تو پھر کون ایسا ہو سکتا ہے جو ان چیزوں کو حرام قرار دے؟ اور کسی کو یہ اختیار کس طرح مل سکتا ہے کہ وہ اللہ کی پیدا کردہ چیزوں کو از خود حرام قرار دے؟پس جن لوگوں نے اللہ تعالیٰ کی پیدا کردہ ان پاکیزہ چیزوں میں سے کچھ کو مختلف ناموں سے، اور طرح طرح کے اوہام و خرافات کی بناء، پر حرام قرار دیا، انہوں نے بڑے ہی سنگین جرم کا ارتکاب کیا۔ والعیاذُ باللہ العظیم
     ۲:  سو اللہ تعالیٰ کی پیدا کردہ اور اس کی عطاء فرمودہ یہ نعمتیں اس دنیا میں بھی اصل میں اللہ کے ایماندار بندوں ہی کے لئے ہیں، اور انہی کا یہ حق ہے کہ وہ ان سے فائدہ اٹھائیں لیکن دنیا کے اس دارالامتحان میں ابتلاء و آزمائش کے تقاضوں کی بناء پر کافروں کو بھی اس سے فائدہ اٹھانے کا موقع دیا جا رہا ہے لیکن آخرت چونکہ دارالامتحان نہیں، بلکہ دارالجزاء اور انعام و اکرام کا کا گھر ہو گا، اس لئے وہاں یہ تمام نعمتیں صرف اہل ایمان ہی کا حق اور انہی کے لئے خاص ہونگی، کافروں کے لئے وہاں پر ان میں کوئی حق اور حصہ نہیں ہو گا، البتہ دنیا میں جو انہوں نے ان سے استفادہ کیا تھا اس کی جواب دہی ان کو وہاں پر بہرحال کرنا ہو گی کیونکہ ان کا ان کو کھانا برتنا مجرموں کا کھانا برتنا تھا۔ والعیاذُ باللہ جل وعلا
۳۳.	سو اپنے جی سے حلال و حرام ٹھہرانا، اپنی خواہشات کی پیروی میں طرح طرح کے من گھڑت اور خود ساختہ طریقے ایجاد کرنا، اور من مانے طور پر خود شریعت وضع کرنا، اور پھر ان تمام چیزوں کو خدا کی طرف منسوب کرنا کہ اس نے ان کا حکم دیا ہے ممنوع و حرام اور جرم عظیم ہے۔ والعیاذ باللہ العظیم یہ سو اس ارشاد سے نبوت کی ضرورت کو بھی واضح فرما دیا گیا ہے کہ جب خدا کی طرف کوئی بے سند بات منسوب کرنا ناجائز اور حرام ہے تو پھر لازم ہے کہ اس کی طرف سے اس کے رسول آئیں۔ جو اس کی سَنَد و منظوری کے ساتھ آئیں۔ تاکہ وہ دنیا کو خدا کی مرضیات سے آگاہ کریں اور اسطرح دنیا کو راہ حق و ہدایت نصیب ہو سکے۔ اور وہ اپنے خالق و مالک کی ہدایات اور اس کی طرف سے ملنے والی تعلیمات مقدسہ سے سرشار ہو سکیں۔ اور ان کی اتباع و پیروی کر کے اپنے لئے دارین کی سعادت وسرخروئی سے سرفرازی کا سامان کر سکیں۔ 
۳۴.	سو منکروں باغیوں اور سرکشوں کو جو مہلت اور ڈھیل دی جاتی ہے تو اس کا یہ مطلب نہیں ہوتا، اور نہیں ہو سکتا کہ ان کی کوئی پکڑ نہیں ہو گی، اور وہ ایسے چھوٹے پھریں گے، نہیں اور ہرگز نہیں بلکہ اس کا اصل سبب یہ ہے کہ اللہ تعالیٰ نے ہر قوم کے لئے ایک مدت مقرر فرما رکھی ہے اس تک وہ ان کو ڈھیل دیتا ہے جب وہ مدت مقررہ پوری ہو جاتی ہے تو پھر وہ لوگ پل بھر نہ اس سے پیچھے رہ سکتے ہیں، اور نہ آگے بڑھ سکتے ہیں، والعیاذ باللہ۔ یہاں پر یہ اہم اور بنیادی بات بھی واضح رہنی چاہیے کہ یہ مدت مہلت جو قدرت کی طرف سے مقرر فرمائی جاتی ہے۔ اس کے پیمانے افراد اور اقوام کے اعتبار سے الگ الگ ہوتے ہیں۔ افراد کے لحاظ سے تو اس کے پیمانے سالوں، مہینوں، دنوں اور گھنٹوں منٹوں کے اعتبار سے مقرر ہوتے ہیں۔ اس اعتبار سے جب وہ مہلت ختم ہوتی ہے تو فرد کا خاتمہ ہو جاتا ہے۔ لیکن قوموں کے اعتبار سے اس کا حساب دراصل ان کے ایمانی اور اخلاقی زوال کے اعتبار سے ہونا ہے، سو جب کوئی قوم ایمانی اور اخلاقی اعتبار سے گرتے گرتے اس حد کو پہنچ جاتی ہے، تو اس کا بیڑا غرق کر دیا جاتا ہے۔ اور جس طرح افراد کی موت کا علم اللہ تعالیٰ کے سوا کسی کو نہیں۔ اسی طرح قوموں اور ملتوں کے فناء و زوال کا صحیح علم بھی اس وحدہٗ لاشریک کے سوا کسی کو نہیں ہو سکتا۔ سبحانہ و تعالیٰ
۳۶.	سو اس سے اللہ تعالیٰ کے اس عہد اور وعدے کی تذکیر و یاددہانی فرمائی گئی ہے، جو اللہ تعالیٰ نے آدم اور اولاد آدم سے اس وقت فرمایا تھا جبکہ حضرت آدم کے جنت سے نکالے جانے کا واقعہ پیش آیا تھا، سو اس سے واضح فرما دیا گیا کہ جو لوگ اللہ کے نبیوں کی تعلیمات کی پیروی کریں گے اور اس کے مطابق وہ تقوی و پرہیزگاری اور اصلاح احوال کی راہ کو اپنائیں گے وہ ایسی حقیقی اور سدا بہار کامیابی سے سرفراز ہوں گے کہ نہ ان کو ماضی کا کوئی غم ہو گا۔ اور نہ مستقبل کا کوئی خوف اس کے برعکس جو اللہ کی آیتوں کو جھٹلائیں گے اور اپنی بڑائی کے گھمنڈ میں ان سے اعراض و روگردانی برتیں گے، وہ دوزخ کی آگ کے ساتھی اور اس کے یار ہوں گے، اور ان کو ہمیشہ ہمیشہ کے لئے اسی میں رہنا ہو گا، جو کہ لازمی تقاضا ہو گا انکے کفر و انکار کا، والعیاذ باللہ
۳۷.	سو منکرین و مکذبین کو نوشتہ تقدیر کے مطابق ان کا حصہ دنیا میں ملتا رہے گا لیکن جب ان کا اس دنیا سے کوچ کا وقت آئے گا تو اس وقت فرشتے ان کی تذلیل و توبیخ کے لئے ان سے کہیں گے کہ کہاں ہیں آج تمہارے وہ خود ساختہ معبود و شرکاء جن کو تم لوگ اپنی حاجت روائی اور مشکل کشائی کے لئے پکارا کرتے تھے تو وہ کہیں گے کہ وہ سب کھو گئے ہم سے اور اس وقت یہ لوگ خود اپنے بارے میں گواہی دیں گے کہ یہ پکے کافر تھے۔ مگر اس وقت کے انکے اس اعتراف و اقرار سے ان کو کوئی فائدہ بہرحال نہیں ہو گا۔ سوائے انکی آتش یاس و حسرت میں اضافے۔ والعیاذُ باللہ العظیم
۳۸.	۱: یعنی وہاں پر تابعین اپنے متبوعین سے، یعنی پیر اپنے بڑوں اور گرؤوں سے کہیں گے کہ تم پر پھٹکار ہو کہ تم ہی لوگوں نے ہمارا بیڑا غرق کیا اور ہمیں اس ہولناک انجام تک پہنچایا اگر تم لوگ نہ ہوتے اور تم ہمیں غلط راہ پر نہ ڈالتے، تو ہم اس انجام سے دوچار نہ ہوتے۔ اس پر ان کے وہ متبوعین اپنے ان گروؤں سے کہیں گے، کہ نہیں بلکہ تم لوگ خود ہی شامت زدہ اور بدبخت تھے، کہ تم خود ہمارے پیچھے چلے، بلکہ اس سے بھی بڑھ کر یہ کہ ہمارے دماغ خراب کرنے میں بھی تم لوگوں کا بڑا حصہ اور عمل دخل تھا۔ سو دنیا میں تو یہ سب ایک دوسرے کے ساتھی اور مددگار بنے ہوئے تھے۔ ایک دوسرے کے گن گاتے، اور ان کے جھنڈے اٹھائے پھرتے تھے۔ سلامیاں پیش کرتے۔ اور اہل حق کی بات کو سنتے اور ماننے کے لئے تیار نہ ہوتے تھے لیکن اس روز آمنے سامنے ہوتے ہی یہ ایک دوسرے پر لعنت اور پھٹکار کے ڈونگرے برسانے لگیں گے اور اپنے اس ہولناک انجام کا ذمہ دار ایک دوسروں کو ٹھہرائیں گے، والعیاذُ باللہ جل وعلا۔
     ۲ : سو اس ابتدائی لعنت ملامت کے بعد جس کا ذکر ابھی اوپر کے حاشیے میں ہُوا ان میں پچھلے یعنی پیر اپنے اگلوں یعنی اپنے بڑوں اور گروؤں کے بارے میں خداوند قدوس کے حضور اپنا استغاثہ پیش کریں گے، کہ خداوند! یہی ہیں وہ لوگ جنہوں نے ہمیں گمراہ کیا، اور اس ہولناک انجام تک پہنچایا، پس تو ان کو دوہرا عذاب دے، یعنی ضلال کا بھی اور اضلال کا بھی کہ یہ خود بھی جہنم میں واصل ہوئے، اور ہمیں بھی اس میں پہنچایا۔ سو ہماری ہلاکت و تباہی کے ذمہ دار یہی لوگ ہیں۔
     ۳ : یعنی تم میں سے اگلوں پچھلوں سب ہی کے لئے دوگنا عذاب ہے لیکن تم لوگ جانتے نہیں، اور یہ اس لئے کہ نیکی ہو یا بدی ان میں سے ہر ایک اپنی فطرت کے اعتبار سے متعدی چیز ہے۔ جو اپنے کرنے والے کی ذات ہی تک محدود نہیں رہتی۔ بلکہ اس کے اثرات آگے پھیلتے بڑھتے، اور دوسروں تک منتقل ہوتے ہیں۔ یہاں تک کہ نسل در نسل اور وراثت در وراثت آگے بڑھ کر نیکی کا ایک ذرہ احد پہاڑ کے برابر ہو جاتا ہے۔ اور برائی کا یک تخم فساد آگے پھیلتے پھیلتے ایک لق و دق جنگل کی شکل اختیار کر جاتا ہے۔ جیسا کہ قرآن و سنت کی مختلف نصوص کریمہ میں اس کو طرح طرح سے واضح فرمایا گیا ہے۔ سو اسی بناء پر اپنے گروؤں کے خلاف مذکورہ بالا استغاثہ کرنے والوں سے کہا جائے گا کہ تم میں سے ہر ایک کے لئے دوگنا عذاب ہے، کہ گرو اور چیلے دونوں ہی اس جرم میں شریک ہیں، اگر اگلوں نے تم کو گمراہ کیا تھا تو تم نے آخر اپنے پچھلوں کے لئے کونسا کوئی عمدہ نمونہ چھوڑا تھا؟ اگلوں نے تمہارے لئے بری مثال قائم کی۔ تو تم نے اپنے پچھلوں کے لئے بُری مثال قائم کی۔ سو جو جرم ان کا ہے وہی تمہارا ہے۔ اور جو پیمانہ ان کے لئے ہے وہی تمہارے لئے ہے اگر تمہیں ان کی روش کے ساتھ ساتھ اپنی روش بد کا علم و اندازہ بھی ہوتا اور تم جانتے کہ تم دونوں ہی مجرم ہو، اور تب تم ایسا سوال اور مطالبہ نہ کرتے۔ تم لوگوں کو اپنے بوئے ہوئے تخم فساد کی بس بھری فصل کی ہولناکیوں کا علم و اندازہ نہیں تھا، سو وہ اب تمہارے سامنے موجود ہے۔ پس اب تم لوگ اپنے کئے کرائے کا بھگتان بھگتو۔ اور بھگتتے ہی رہو۔ کہ حیات دنیا کی فرصت عمل تو اب بہرحال تمہارے ہاتھ سے نکل گئی جس کے تلافی و تدارک کی اب کوئی صورت ممکن نہیں والعیاذ باللہ العظیم،
۴۲.	سو اس سے اس اصولی تعلیم کو واضح فرما دیا گیا کہ انسان کی ہلاکت وتباہی اور اس کی نجات و فلاح کا اصل دارو مدار اس کے اپنے ایمان و عقیدہ عمل و کردار، اور نیت و اختیار پر ہے۔ پس جن لوگوں نے اللہ تعالیٰ کی آیتوں کی تکذیب کر کے ان سے اِعْراض و رُوگردانی کی راہ کو اپنایا ہو گا۔ والعیاذُ باللہ۔ تو ان ٹھکانا ان کے اپنے اس رویے اور اختیار کی بناء پر، اور اس کے نتیجے میں دوزخ ہو گا، جہاں ان کو ہمیشہ ہمیشہ رہنا ہو گا۔ اور اس کے برعکس جنہوں نے ایمان اور عمل صالح کی راہ کو اپنایا ہو گا اور انہوں نے اپنی زندگی اسی کے مطابق گزاری ہو گی ان کو جنت اور اس کی سدا بہار نعمتوں سے سرفرازی نصیب ہو گی۔ جہاں ان کو ہمیشہ ہمیشہ کے لئے رہنا نصیب ہو گا، اور یہی ہے اصل کامیابی، و باللّٰہ التوفیق لما یحب ویرید، بِکُلِّ حال من الاحوال وفی کل موطن من المواطن فی الحیاۃ،
۴۳.	یہ وہ شکر ہے جو کسی طویل اور پُر صعوبت سفر کے خاتمے پر تھکا ماندہ مسافر اپنی منزل مقصود پر پہنچ کر، اور ٹھنڈی سانس لیکر دل کی گہرائیوں سے اداء کرتا ہے، سو اہل جنت جب زندگی بھر کی طویل کٹھن اور ابتلاء و آزمائش سے بھرپور مسافت کو طے کر کے جنت میں پہنچیں گے، اور اس کی سدا بہار جنتوں سے سرشار ہوں گے۔ تو سراپا سپاس بن کر حضرت واہب مطلق جَلَّ جَلَالُہ، کا شکر ادا کریں گے کہ یہ اسی وحدہٗ لاشریک کی توفیق اور اس کی عنایت و مہربانی ہی کا نتیجہ و ثمرہ ہے، کہ ہم اس طویل اور کٹھن سفر کی صعوبتوں اور مشکلات کے باوجود اپنی اس منزل مقصود پر پہنچ گئے۔ ورنہ ہم ایسے نہیں تھے کہ از خود یہاں پہنچ جاتے۔	
 سو یہ اہل جنت کے لئے وہ عظیم الشان اور بے مثال خوشخبری ہو گی جس کی دوسری کوئی نظیر و مثال ممکن نہیں۔ اور اہل جنت جیسا کہ اوپر ذکر ہوا جنت سے سرفرازی کو اپنی سعی و عمل کے بجائے خداوند قدوس کے فضل و کرم اور اس کے انعام احسان کا ہی ثمرہ و نتیجہ سمجھیں گے۔ لیکن اللہ تعالیٰ اس کو ان کی سعی و عمل کا ثمرہ قرار دے گا۔ سو یہ تکمیل نعمت کی وہ معراج ہو گی جس سے اہل جنت کو وہاں پر نوازا جائے گا۔ اللہ تعالیٰ اپنے کرم بے پایاں سے اپنے بندوں کے اعمال کا درجہ اتنا اونچا کر دے گا کہ اس سے زیادہ اونچے درجے کا تصور بھی نہیں کیا جا سکتا۔ اصل بات تو یہی ہے کہ ہم اس دنیا میں بھی جو کچھ پاتے ہیں خداوند قدوس کے فضل و کرم ہی سے پاتے ہیں، اور آخرت کے اس حقیقی اور اَبَدی جہاں میں بھی جو کچھ پائیں گے، وہ بھی خداوند قدوس کے فضل و کرم ہی سے پائیں گے کہ دینے اور بخشنے والا سب کو وہی، اور صرف وہی وحدہٗ لاشریک ہے۔ سبحانہ و تعالیٰ۔ دنیا کی اس فانی زندگی میں بھی، اور آخرت کے اس حقیقی اور اَبَدی جہاں میں بھی جو اس کے بعد آنے والا ہے۔ لیکن دونوں کے درمیان یہ بنیادی فرق ہے کہ اس دنیا میں انسان کو جو کچھ ملتا ہے وہ اسباب و وسائل کے پردوں میں ملتا ہے۔ مگر وہاں پر اس کو جو کچھ ملے گا وہ سب براہ راست حضرت واہب مطلق سے ملے گا۔ جس کے نتیجے میں بندے فوری اور بے ساختہ اس کی حمد وثنا سے رطلب اللسان ہو جائیں گے۔ سو کون اندازہ کر سکتا ہے اس اَبَدی بادشاہی کی عظمت شان کا جس کے متعلق ہر شخص کا احساس و شعور یہ ہو گا کہ اس نے یہ جنت کچھ اپنی کوششوں سے بنائی ہے اور یہ دولت لازوال اس کی اپنی ملکیت اور میراث ہے۔ اللہ اس سے سرفرازی نصیب فرمائے اور محض اپنے فضل و کرم اور اپنی شان رحیمی و کریمی سے نصیب فرمائے۔ اٰمین ثم اٰمین یارب العالمین۔ ویا ارحم الراحمین، واکرم الاکرمین، اللہ ہمیشہ اور ہر حال میں اپنی رضا کی راہوں پر گامزن رہنے کی توفیق بخشے، آمین ثم آمین
۴۶.	اصحابِ اعراف کی تعیین و تشخیص کے بارے میں مشہور قول تو یہی ہے کہ یہ وہ لوگ ہوں گے جن کی نیکیاں اور بدیاں برابر ہونگی۔ اس لئے ان کے بارے میں ابھی یہ فیصلہ نہیں ہوا ہو گا، کہ ان کو جنت میں بھیجا جائے یا دوزخ میں، جبکہ ان کے بارے میں دوسرا قول یہ بھی ہے کہ اس سے مراد علماء و فقہاء ہیں، یہ قول امام التفسیر حضرت مجاہد سے مروی ہے۔ اور قرآن حکیم کے اشارات سے یہی قول راحج معلوم ہوتا ہے، ایک تو اس لئے کہ اعراف جمع ہے عُرْف کی، جس کا اطلاق اصل لغت کے اعتبار سے گھوڑے کی پیشانی کی چوٹی، اور مرغ کی کلغی کے لئے ہوتا ہے۔ اور یہیں سے یہ لفظ اس مینارہ یا برجی یا دیدیاں کے لئے بولا جاتا ہے، جو کسی اُونچی دیوار یا پہاڑی پر بنایا جائے، تاکہ وہاں سے ہو کر تمام اطراف و جوانب کا بیک نظر مشاہدہ و نظارہ کیا جاس کے اور کسی خاص مقصد کی حفاظت و نگرانی بھی، سو قرآن حکیم کے اسلوب بیان سے یہ واضح ہوتا ہے کہ جنت اور دوزخ کے درمیان جو عظیم الشان اور بے مثال دیوار کھڑی کی جائے گی، جس کا ذکر سورہ حدید کی آیت نمبر۱۴ میں فرمایا گیا ہے یہ اعراف یعنی مینارے اور برجیاں اسی دیوار پر بنائی جائیں گی جہاں سے جنت اور دوزخ دونوں کے تمام مناظر کا مشاہدہ ہو سکے گا اور ظاہر ہے کہ ان عظیم الشان میناروں اور برجیوں سے نظارہ کرنے کا موقع انہی خاص لوگوں اور نمایاں اشخاص و افراد ہی کو دیا جائے گا جو قرآن حکیم کی تعبیر کے مطابق رجَالٌ کا مصداق قرار پا سکیں۔ یعنی عظیم الشان لوگ، نہ کہ وہ لوگ جن کو ابھی تک اپنے مستقبل کے بارے میں بھی کچھ اتہ پتہ نہ ہو، کہ ان کا آگے کیا بننے والا ہے۔ دوسرے اس لئے کہ جن لوگوں کی نیکیاں اور بدیاں برابر ہونگی ضروری نہیں کہ وہ سب کے سب صرف مرد ہی ہوں بلکہ ان میں عورتیں بھی ہو سکتی ہیں تو ایسے میں ان کے لئے رجال کے لفظ کی تخصیص کیونکر، اور کس بناء پر کی جا سکتی ہے؟ اس کے لئے تو طائفہ یا امت یا اس طرح کا کوئی اور عام لفظ استعمال ہونا چاہیے تھا اور تیسرے اس لئے کہ اعراف کے یہ لوگ جس طرح اہل جنت اور اہل دوزخ سے خطاب کریں گے، اور جو جو باتیں ان دونوں فریقوں سے کہیں گے وہ اس امر کے خلاف ہیں کہ یہ کسی اسے گروہ کا ذکر ہو جس کی اپنی نجات کا معاملہ بھی ابھی تک معلق ہو۔ کیونکہ قرآن حکیم کے بیان سے واضح ہوتا ہے کہ یہ لوگ اہل جنت کو ان کی بے مثال کامیابی پر مبارکباد دیں گے، اور اہل دوزخ کے لیڈروں کی ملامت و سرزنش کریں گے، کہ تم لوگ دنیا میں اپنے جس ساز و سامان پر اترایا کرتے تھے۔ اور اپنی جن جمعیتوں اور جتھوں کا تم لوگ زعم اور گھمنڈ رکھتے تھے۔ آج ان میں سے کوئی بھی چیز تم کو کام نہیں آ سکی۔ اور جن اہل ایمان کو تم لوگ دنیا میں کچھ نہیں سمجھتے تھے۔ اور قسمیں کھا کھا کر کہا کرتے تھے، کہ ان کو اللہ کی کوئی رحمت نصیب نہیں ہو گی، آج انہی سے بڑے اعزاز و اکرام کے ساتھ کہہ دیا گیا کہ تم جنت میں داخل ہو جاؤ۔ نہ تم پر کوئی خوف ہو گا۔ اور نہ کسی طرح کا کوئی غم سو یہ سب باتیں اس امر کو ظاہر اور واضح کرتی ہیں کہ یہ ایسے لوگوں کی زبانوں سے نکلی ہوئی باتیں نہیں ہو سکتیں جن کو اپنی نجات کے بارے میں فکر پڑی ہو کہ معلوم نہیں کہ اس کے بارے میں مشیئت خداوندی کی طرف سے کیا فیصلہ ہونے والا ہے سو ان وجوہ کی بناء پر حضرت مجاہد کا یہ قول ہی راجح معلوم ہوتا ہے کہ اصحاب اعراف سے مراد وہ علماء و صلحاء ہیں جو دنیا میں حق و باطل کی کشمکش میں حق کے علمبردار اور خیر کے داعی رہے جنہوں نے حق کی حمایت میں اہل باطل کے چرکے سہے اور جو مظلوموں کی حمایت میں سینہ سپر رہے۔ سو ایسے علماء و صلحاء یا بالفاظ دیگر رجال امت بلاشبہ قیامت کے روز اس اعزاز کے مستحق اور سزاوار ٹھہریں گے کہ اللہ تعالیٰ ان کو اعراف کی بلندیوں سے جنت اور دوزخ دونوں کا مشاہدہ کرائے۔ تاکہ وہ اہل حق اور اہل باطل دونوں کا آخری انجام اپنی آنکھوں سے دیکھ سکیں۔ اور اپنی زبانوں سے رفقاء حق کو مبارکباد دیں۔ اور دشمنان حق کی سرزنش کریں، تاکہ اس طرح اہل حق کے اعزاز و اکرام میں بھی اضافہ ہو، اور اہل کفر و باطل کی تذلیل و تخجیل میں بھی۔ والحمدللہ جل وعلا
۵۴.	حثِیْثُ اور حثوث کے معنی سرگرم اور تیز گام کے ہیں سو اس سے اس حقیقت کا اظہار فرمایا گیا کہ اللہ پاک کی اس کائنات کی ہر چیز پورے جوش و خروش، اور سرگرمی، سے اپنے منقوضہ فرائض انجام دے رہی ہے، کسی چیز سے نیم دلی یا سرد مہری کا اظہار نہیں ہوتا۔ چنانچہ ہر کوئی دیکھتا ہے اور اپنی کھلی آنکھوں سے دیکھتا ہے کہ زمین و آسمان کا یہ پورا نظام کس قدر پابندی، اور کتنی چستی اور پھرتی سے چل رہا ہے۔ اور گھنٹوں منٹوں، بلکہ لمحوں اور سیکنڈوں کے حساب سے پابندی کے ساتھ چل رہا ہے۔ اور یہ سب کچھ حضرت خالق حکیم جَلَّ جَلَالُہ، کی قدرت و حکمت، اس کی رحمت و عنایت، اور اس کے حکم و تصرف ہی کا نتیجہ و ثمرہ ہے، کہ یہ پُر حکمت نظام اس قدر پابندی اور استحکام کے ساتھ چل رہا ہے وہی وحدہٗ لاشریک رات کو دن پر ڈھانکتا ہے۔ اور اسی کے حکم و ارشاد سے وہ اس کا تعاقب کرتی ہے۔ سورج چاند، اور دوسرے مختلف ستارے سیارے، اور کواکب و نجوم اسی کی مخلوق، اور اس کے حکم و ارشاد کے پابند ہیں، اور وہ اپنے اپنے معینہٖ فرائض انہی حدود و قیود کی پابندی کے ساتھ ادا کرتے ہیں جو ان کے خالق و مالک نے ان کے لئے مقرر فرمائی ہیں۔ اور وہ کُلٌّ فِیْ فَلَکٍ یَّسْبَحُوْنَ کے ارشاد و اصول کے مطابق اپنے فرائض اور اپنی ذمہ داریاں اپنے مخصوص دائرے کے اندر ہی ادا کرتے ہیں۔ اور پوری سرگرمی کے ساتھ شب و روز اپنی ڈیوٹی کی انجام دہی میں مصروف رہتے ہیں، کسی کی مجال نہیں کہ وہ ذرہ برابر اپنی مقررہ حدود سے باہر نکل جائے، یا پل بھر کے لئے اپنی ڈیوٹی سے غافل ہو جائے، سو اس سے اندازہ کیا جا سکتا ہے کہ کس قدر عظمت شان کی مالک ہے حضرت حق جَلَّ مَجْدُہ، کی قدرت و حکمت اور اس کی رحمت و عنایت۔ جس کے آثار اس پوری کائنات اور اس کی ایک ایک چیز سے ظاہر ہو رہے ہیں، پس اسی کا حق ہے کہ بندہ صدق دل سے اور اپنے ظاہر و باطن دونوں کے اعتبار سے، اس کے آگے جھک جھک جائے۔ اور ہمیشہ اور ہر حال میں اس کے آگے جھکا جھکا ہی رہے۔ سبحانہ و تعالی
     ۲ :  سو جب اس کائنات کا خالق و مالک وہی وحدہٗ لاشریک ہے۔ تو اسی کا حق ہے کہ اس کی اس کائنات میں اور اس کے ہر ہر گوشے میں اسی کا حکم و ارشاد چلے، اور دائرہ تکوین میں تو کائنات کا ہر ذرہ شب و روز اسی کے احکام کی تعمیل میں مصروف عمل ہے۔ کُلٌّ لَّہ قَانِتُوْنَ، سو اس میں انسان کے لئے یہ درس ہے کہ وہ اپنے دائرہ اختیار میں بھی اسی کا مطیع فرمان رہے۔ کہ جب خالق وہی وحدہٗ لاشریک ہے۔ تو اس میں حکم و ارشاد بھی اسی کا چلنا چاہئے۔ سبحانہ و تعالیٰ، اور جب کائنات کی ہر چیز اسی کے آگے سرنگوں ہے تو ہمیں بھی اسی کے حضور سرنگوں رہنا چاہیئے۔
۵۵.	سو اس ارشاد ربانی میں دعاء سے متعلق دو اہم آداب کی تعلیم فرمائی گئی ہے ایک یہ کہ وہ عاجزی اور تضرع و زاری کے ساتھ ہو۔ اور دوسرے یہ کہ وہ چپکے اور آہستے سے ہو۔ تضرع اور زاری اللہ تعالیٰ کی رحمت کے حصول کا ذریعہ ہے۔ اور خفیہ یعنی چپکے چپکے کا ادب ریاء و سمعہ اور سُوئے ادب سے بچنے کے لئے ہے، پس اس سے اس جہر کی نفی نہیں ہوتی جو اجتماعی دعاؤں میں اختیار کیا جاتا ہے، یا قلبی کیفیت کی بناء پر بعض اوقات انسان اپنی انفرادی مناجاتوں میں اختیار کرتا ہے، سواس ارشاد سے اصل مقصد مطلق جہر کی نفی نہیں۔ بلکہ اس سے مقصود توسط و اعتدال کی تاکید فرمانا ہے۔ وباللہ التوفیق لما یحب ویرید، وعلی مایحب ویرید، بکل حالٍ من الاحوال، وفی کل موطنٍ من المواطن فی الحیاۃ،
۵۶.	یعنی کفر و شرک اختیار کر کے کہ کفر و شرک اس کائنات کی ہلاکت و تباہی کا باعث ہے، کیونکہ کائنات کے وجود اور اس کے قیام و بقاء کی بنیاد ہی توحید خداوندی پر ہے، اور قرآن حکیم نے اس حقیقت کو مختلف پہلوؤں سے واضح فرمایا ہے، اور اس کی صاف طور پر تصریح فرمائی ہے۔ کہ اگر آسمان و زمین کی اس کائنات میں اللہ وحدہٗ لا شریک کے سوا کچھ اور معبود بھی ہوتے، تو یہ کبھی کی درہم برہم ہو گئی ہوتی۔ سو اس کے قیام و بقاء کی اساس و بنیاد ہی یہ چیز ہے کہ اس میں اللہ وحدہٗ لاشریک کے سوا اور کسی ارادے کی کارفرمائی نہیں۔ پس دائرہ تکوین کی اس توحید کا تقاضا یہ ہے کہ بندے اپنے دائرہ اختیار میں بھی عقیدہ توحید ہی پر قائم ہوں اور قائم رہیں۔ اور ہر قسم کی اطاعت اور عبادت و بندگی اسی وحدہٗ لاشریک کے لئے بجا لائیں، اور اس میں اور کسی کو بھی کسی بھی درجے میں اس کا شریک نہ بنائیں۔ ورنہ زمین کا سارا نظام عدل و شریعت درہم برہم ہو کر رہ جائے گا، سو جس طرح اس کائنات کے قیام و بقاء کے لئے توحید تکوینی ناگزیر ہے۔ اسی طرح اس زمین کے نظام امن و عدل کے لئے خداوند قدوس کی تشریعی توحید بھی لازمی ہے، خداوند قدوس کے مُلک و بادشاہی اور اس کی کائنات میں اس کے سوا کسی اور کو الٰہ اور معبود بنانا۔ اس کے ملک اور اس کی کائنات میں فساد اور بغاوت برپا کرنا ہے۔ جس سے بڑھ کر کوئی اور جرم نہیں ہو سکتا۔ کہ اس وحدہٗ لاشریک کا کسی بھی اعتبار سے نہ کوئی شریک ہے نہ ہو سکتا ہے۔ سبحانہ و تعالیٰ
۵۷.	سو کائنات کی اس حکمتوں بھری کتاب میں سے اگر تم لوگ صرف اسی ایک پہلو یعنی ہواؤں، اور بارشوں کے نظام ہی میں صحیح طور پر غور و فکر سے کام لے لو تو تمہارے سامنے وہ تمام عظیم الشان حقائق پوری طرح واضح ہو جائیں جن کی دعوت تم کو قرآن حکیم کی یہ کتاب عظیم دے رہی ہے۔ سو تم دیکھو کہ جب بارش کی بندش اور قحط سالی کی بناء پر ہر طرف مایوسی پھیلی ہوتی ہے، تو اللہ پاک اپنے بندوں کو اپنی باران رحمت سے نوازنے سے قبل خوشخبری دینے والی ہواؤں کو نہایت پُر حکمت طریقے سے بھیجتا ہے، یہاں تک کہ وہ سمندروں سے ہزاروں لاکھوں ٹن پانی کو اپنے کندھوں پر اٹھائے ہلکے پھلکے انداز میں فضاؤں کے اندر رواں دواں ہو جاتی ہیں۔ اور اپنے خالق و مالک کے حکم و ارشاد کے مطابق کسی مردہ زمین میں پہنچ کر اس کو دوبارہ زندہ کر دیتی ہیں جس سے آگے تم لوگوں کے بھلے کے لئے قسما قسم کے غلے، پھل پھول، اور باغات اُگ آتے ہیں، اور مایوسی کے اس دور کے بعد سرسبزی و شادابی اور خوشیوں اور مسرتوں کا ایک پُر کیف سماں بندھ جاتا ہے۔ سو اس سے تم لوگ اپنے اس رب کریم کی قدرت بے پایاں، اس کی رحمت بے نہایت، اور اس کی عنایت بے غایت کا کسی قدر اندازہ کر سکتے ہو، اور جب اس کی اس رحمت و عنایت میں کوئی اس کا شریک و سہیم نہیں تو پھر اس کی عبادت و بندگی میں کوئی اس کا شریک و سہیم کس طرح ہو سکتا ہے؟ اور جب وہ لوگوں کو مردہ زمین میں زندگی کے یہ حکمتوں بھرے مظاہر دکھاتا ہے اور بار بار دکھاتا ہے تو پھر وہ تم لوگوں کو مرنے کے بعد دوبارہ زندہ کیوں نہیں کرے گا؟ نیز جب اس نے تمہاری جسمانی ضرورتوں کی تکمیل کے لئے اس قدر پُر حکمت انتظام فرمایا ہے تو کس طرح ممکن ہو سکتا ہے کہ وہ تمہاری روحانی زندگی میں ضرورتوں کی تکمیل کا سامان نہ کرے؟ سو ہواؤں اور بارشوں کے اس پُر حکمت نظام کے اندر اللہ تعالیٰ کی وحدانیت و یکتائی۔ بعثت انبیاء و رسل کی ضرورت اور معاد و آخرت سب ہی کے دلائل موجود ہیں۔ لیکن یہ سب کچھ ان لوگوں کے لئے ہے جو ان چیزوں کے اندر صحیح طریقے سے غور و فکر سے کام لیتے ہیں۔ وباللہ التوفیق لمایحب ویرید،
۶۱.	سو اس سے پیغمبر کی عظمت شان اور انکی اوللہیت اور بے نفسی کا یہ پہلو بھی ملاحظہ ہو کہ آنجناب اپنی اس بدبخت قوم کی ایسی دل آزاری، اور اس قدر یادہ گوئی کے جواب میں ذرہ برابر کسی طرح کے اشتعال یا غصے کا کوئی اظہار نہیں فرماتے، بلکہ بالکل واضح اور صاف و سیدھے الفاظ، اور مختصر و درد بھرے انداز میں ان بدبختوں سے فرماتے ہیں۔ کہ اے میری قوم! مجھ میں کسی طرح کی کوئی گمراہی نہیں، بلکہ میں تو رب العالمین کا بھیجا ہوا رسول ہوں اور بس، اس لئے میں اپنے رب کے پیغام کو تم لوگوں تک پہنچاتا ہوں۔ تاکہ خود تمہارا بھلا ہو سکے۔ اور تمہاری بگڑی بن سکے۔ سو یہ کتنی واضح، کتنی مختصر، اور کس قدر جامع بات ہے۔ مگر جن لوگوں کے عناد اور انکی ہٹ دھرمی کی بناء پر ان کی مت مار دی جاتی ہے۔ ان کو ایسے واضح اور ٹھوس حقائق بھی سمجھ نہیں آ سکتے۔ والعیاذُ باللہ العظیم۔
۶۳.	سو یہ چیزیں تعجب و انکار کا باعث نہیں بلکہ عقلوں کو اپیل کرنے والی، اور دلوں کی دنیا کو مطمئن کرنے والی، اور ان کو حق کی طرف کھینچنے والی ہیں، کہ تمہارے پاس تمہارے رب کی نصیحت خود تم ہی لوگوں کے اندر کے ایک شخص کے ذریعے آئی ہے۔ تاکہ وہ تمہیں تمہارے انجام سے خبردار کرے اور تم لوگ اپنے رب کی نافرمانی سے بچ کر اس کی رحمتوں سے سرفراز ہو سکو۔ تاکہ اس طرح تمہاری دنیا بھی بنے اور آخرت بھی، مگر تم لوگ ہو کہ الٹا اسی کو حق سے اِعراض و رُوگردانی کا سبب گردانتے ہو۔ آخر تمہاری عقلوں کو ہو کیا گیا، اور تم لوگوں کو ایسے صاف اور واضح حقائق بھی سمجھ کیوں نہیں آتے؟
۶۴.	سو اس ارشاد سے ایک تو اس اہم اور بنیادی حقیقت کو واضح فرما دیا گیا کہ نجات دھندہ اور مشکل کشا و حاجت روا سب کا اللہ وحدہٗ لاشریک ہی ہے۔ اور یہ اس لئے کہ حضرت نوح جیسے عظیم الشان اور جلیل القدر پیغمبر اور ان کے ساتھی بھی اسی وحدہٗ لاشریک کی حاجت روائی و مشکل کشائی کے محتاج، اور اسی کے دست نگر ہیں۔ سبحانہ و تعالیٰ، تو پھر مخلوق میں سے اور کوئی بھی ہستی حاجت روا و مشکل کشا آخر کس طرح، اور کیونکر ہو سکتی ہے اور دوسری اہم حقیقت اس سے یہ واضح فرمائی گئی ہے کہ انکار و تکذیب حق کا نتیجہ و انجام بہرحال ہلاکت و تباہی ہے۔ ایسے لوگوں کو ڈھیل خواہ جتنی بھی ملے ان کا آخری انجام بہرحال نہایت ہی ہولناک ہے۔ قوم نوح اس کی ایک نہایت واضح مثال ہے کہ صدیوں کی ڈھیل کے بعد آخرکار ان لوگوں کو اس انتہائی ہولناک انجام سے دوچار ہونا پڑا۔ جو پوری تاریخ انسانیت میں ان کے سوا اور کسی کو بھی پیش نہیں آیا، والعیاذ باللہ جل وعلا، اور تیسری اہم حقیقت یہ کہ آنکھوں کے اندھوں کا علاج تو ہو سکتا ہے، لیکن جو لوگ دل کے اندھے بن جائیں ان کا پھر کوئی علاج نہیں عمین اور عمون عمی کی جمع ہے۔ یہ لفظ آنکھوں کے اندھوں کے لئے بھی آتا ہے، اور عقل و دل کے اندھوں کے لئے بھی، یہاں پر یہ عقل و دل کے اندھوں ہی کے لئے آیا ہے، سو عقل و دل کا اندھاپا بڑا ہی ہولناک اور تباہ کن ہوتا ہے جیسا کہ دوسرے مقام پر ارشاد فرمایا۔ فَاِنَّہَا لَا تَعْمَی الْاَبْصَارُ وَلٰکِنْ تَعْمَی القُلُوْبُ الَّتِیْ فِی الصُّدُوْرِ(الحج۔۴۶) والعیاذ باللہ العظیم۔
۶۵.	سو اس سے تصریح فرما دی گئی کہ حضرت ہود قوم عاد کے بھائی تھے یعنی ان کے قومی، نسلی اور نسبی اعتبار سے بھائی تھے۔ اور پیغمبر اپنی قوم کا بھائی ہی ہوتا ہے یعنی وہ قومی اور نسبی اعتبار سے ان کا بھائی ہوتا ہے، اس کے بعد اگر وہ لوگ ایمان لائیں گے تو پھر دینی اور ایمانی بھائی بھی ہو جائیں گے، ورنہ صرف نسلی اور قومی اخوت ہی رہے گی، اور یہ ایک نہایت ہی واضح حقیقت ہے جو عقل و فطرت کے تقاضوں کے عین مطابق ہے، اور جس کو قرآن و سنت کی نصوص کریمہ میں جا بجا اور طرح طرح سے واضح فرمایا گیا ہے، لیکن برصغیر کے اہل بدعت ہیں کہ انہوں نے اسی حقیقت کے اظہار و بیان پر اہلِ حق کے بعض اکابر کے خلاف ایک طوفان بدتمیزی بپا کر دیا۔ جو ان کی جہالت اور مت کا ثبوت ہے۔ والعیاذُ باللہ العظیم
۶۸.	سو قوم ہود نے اپنی دنیاوی اور مادی ترقی کے گھمنڈ میں حضرت ہود کی دعوت حق کے جواب میں یہ کافرانہ اور متکبرانہ جواب دیا کہ تم جو ہمیں قہر اور عذاب سے ڈراتے ہو یہ محض تمہاری حماقت اور خرد باختگی ہے۔ ذرہ بتاؤ کہ ہماری یہ ترقیاں جو ہمیں حاصل ہیں، جن کے نتیجے میں ہم اسطرح عیش و عشرت کی زندگی گزارتے ہیں۔ کیا یہ سب کچھ ہمارے مستحق عذاب ہونے کی علامت ہے؟ یا ہمارے منظور نظر اور صراط مستقیم پر گامزن ہونے کی؟ پس تم جو خدا کے رسول ہونے کا دعوی کرتے ہو، تو ہم اس میں تم کو محض جھوٹا سمجھتے ہیں۔ والعیاذُ باللہ۔ سو قوم کی ان انتہائی دلآزار اور نہایت گستاخانہ اور باغیانہ باتوں کے جواب میں حضرت ہود نے پیغمبرانہ متانت و سنجیدگی کے ساتھ ان لوگوں کو جواب دیا کہ مجھ میں سفاہت اور کم عقلی کی کوئی بات نہیں، بلکہ حقیقت یہ ہے کہ میں اللہ کا رسول ہوں۔ اس کے پیغامات کو بلا کم و کاست تم لوگوں تک پہنچا رہا ہوں۔ تاکہ خود تمہارا بھلا ہو، اور میں تمہارا قابل اعتماد خیر خواہ ہوں۔ پس تم لوگ میری اطاعت و پیروی کرو، اس میں خود تم ہی لوگوں کا بھلا اور فائدہ ہے دنیا کی اس عارضی اور فانی زندگی میں بھی، اور آخرت کے اس حقیقی اور ابدی جہان میں بھی جو اس کے بعد آنے والا ہے۔
۶۹.	بَصْطۃ کے معنی کشادگی پھیلاؤ اور وسعت کے ہیں، سو حضرتِ ہود نے اس ارشاد میں اللہ تعالیٰ کی بعض بڑی اور عظیم الشان نعمتوں کی تذکیر و یاد دہانی کراتے ہوئے ان لوگوں کو شکر نعمت کی تعلیم و تلقین فرمائی تاکہ اس طرح وہ فوز و فلاح سے ہمکنار و سرفراز ہو سکیں۔ سو آپ نے ان سے فرمایا کہ تم لوگوں کو اس بات پر تعجب اور اچنبھا ہو رہا ہے کہ تمہارے پاس تمہارے رب کی نصیحت تم ہی میں سے ایک شخص کے ذریعے آ گئی۔ حالانکہ یہ کسی تعجب کی چیز نہیں۔ بلکہ یہ تو تم لوگوں پر اللہ تعالیٰ کا ایک عظیم الشان اور مستقل انعام و احسان ہے۔ کہ تاکہ وہ تم لوگوں کو تمہاری ہی زبان میں سمجھائے، اور اسی میں تم لوگوں کے لئے اتمام حجت کا پہلو بھی ہے۔ پھر اس واہب مطلق نے تم لوگوں پر یہ عظیم الشان انعام و احسان بھی فرمایا کہ اس نے قوم نوح کے بعد تم لوگوں کو اس تمکن اور اقتدار سے نوازا جس سے اس نے ان لوگوں کو نوازا تھا۔ مگر ان کے کفر و انکار کے نتیجے میں جو حشر و انجام ان کا ہُوا، وہ تمہارے سامنے ہے جس میں تم لوگوں کے لئے تنبیہ و تذکیر کا بڑا سامان ہے۔ اگر تم لوگوں نے اس سے کوئی سبق نہ لیا تو جو حشر و انجام ان کا ہوا وہ تمہارا بھی ہو گا کہ اللہ تعالیٰ کا قانون عام اور سب کے لئے یکساں و بے لاگ ہے، اور پھر اس نے تم لوگوں کو ظاہری اور باطنی اور عقلی اور جسمانی دونوں اعتبار سے بڑی برتری اور وسعت و کشادگی سے نوازا، سو ان سب باتوں کا تقاضا یہ تھا۔ اور یہ ہے کہ تم لوگ صدق دل سے اس کی ان نعمتوں کا شکر بجا لاؤ۔ تاکہ خود تمہارا بھلا ہو اور تم فوز و فلاح سے ہمکنار ہو سکو۔
۷۱.	سو اس بدبخت قوم کے عناد اور اس کی ہٹ دھرمی کی بناء پر حضرت ہود نے ان سے فرمایا کہ کفر و شرک کی جس گندگی کو تم لوگوں نے اپنے اوپر لاد رکھا ہے اس کے باعث اللہ کا غضب اور اس کا عذاب اب تم پر آیا ہی چاہتا ہے، سو یہ تم لوگوں کی کیسی بدبختی ہے کہ تم ان بے حقیقت اور من گھڑت ناموں کے بارے میں مجھ سے جھگڑتے ہو جن کے بارے میں اللہ نے کوئی سَنَد نہیں اتاری، سو اب آخری بات کے طور پر میں تم سے کہتا ہوں کہ تم لوگ انتظار کرو اپنے انجام کی، میں بھی تمہارے ساتھ منتظر ہوں۔ تب سب کچھ تمہارے سامنے خود ہی واضح ہو جائے گا۔
۷۲.	سو اس سے حضرت ہود کی اس بدبخت قوم یعنی عاد کے آخری انجام کو بھی واضح فرما دیا گیا، اور اس کے اس ہولناک انجام کے سبب کو بھی بیان فرما دیا گیا جس کے نتیجے میں ان کو اس انتہائی ہولناک انجام سے دوچار ہونا پڑا۔ اور چند اہم اور چشم کشا درس بھی دے دیئے گئے، تاکہ لوگ اس سے درس عبرت و بصیرت لے سکیں۔ اور راہ حق و ہدایت کو اپنا سکیں، پھر اس سے ایک تو اس اہم اور بنیادی حقیقت کو واضح فرما دیا گیا کہ حضرات انبیاء و رسل اور ان کے ساتھیوں کے حاجت روا و مشکل کشا بھی اللہ وحدہٗ لاشریک ہی ہیں، اور حضرت ہود جیسے عظیم الشان اور جلیل القدر رسول اور ان کے ساتھی بھی اللہ تعالیٰ ہی کی حاجت روائی و مشکل کشائی کے محتاج ہیں، اور جب حضرات انبیاء و رسل بھی اسی کی مشکل کشائی کے محتاج اور دست نگر ہیں تو پھر اور کوئی کس طرح مافوق الاسباب طور پر کسی کا حاجت روا و مشکل کشا ہو سکتا ہے؟ پس غلط کہتے نصوص قرآن و سنت کی خلاف ورزی کرتے اور شرک کا ارتکاب کرتے ہیں وہ لوگ جو اللہ تعالیٰ کی عاجز و فانی اور بے بس مخلوق میں سے کچھ کو مافوق الاسباب طور پر حاجت اور  مشکل کشا قرار دے کر ان کو پوجتے پکارتے ہیں اور جو خود موت کا شکار ہو کر قبر میں چلا جائے بھلا وہ دوسروں کا حاجت روا مشکل کشا آخر کس طرح ہو سکتا ہے؟ اور دوسری اہم حقیقت اس سے یہ واضح فرما دی گئی کہ کفر و انکار اور تکذیب حق کا نتیجہ و انجام بہر کیف ہلاکت و تباہی ہے۔ ایسے لوگوں کو قدرت کی طرف سے ڈھیل جتنی بھی ملے، ان کا آخری انجام بہرکیف یہی ہے جس نے اپنے وقت مقرر اور موقع محدّد پر بہرحال واقع ہو کر رہنا ہے اسی لئے اس آیت کریمہ کے آخر میں تصریح فرما دی گئی کہ ہم نے جڑ کاٹ کر رکھ دی ان لوگوں کی جو جھٹلاتے تھے ہماری آیتوں کو اور وہ ایمان لانے والے نہیں تھے ہمارے بھیجے ہوئے رسول، اور ہمارے اتارے ہوئے پیغام حق و ہدایت پر۔ والعیاذ باللہ جل وعلا
۷۳.	سو قوم ہود نے جب اپنے پیغمبر کی دعوت کو قبول کرنے سے انکار کر دیا۔ اور ان سے نشانی پیش کرنے کا مطالبہ کیا تو آپ نے ان سے فرمایا کہ یہ اللہ کی اونٹنی ہے جو تم لوگوں کے لئے عذاب الٰہی کی نشانی ہے۔ اگر تم نے اس کو کوئی گزند پہنچائی، تو سمجھو کہ اس کا عذاب تم لوگوں پر آگیا۔ پس اس کو تم لوگ عذاب کے بند کی دیوار سمجھو۔ اگر تم نے اس دیوار کو توڑا تو تم کو قہر الٰہی کے سیلاب سے کوئی چیز نہیں بچا سکے گا، سو اس اونٹنی کو نَاقَۃُ اللّٰہِ یعنی اللہ کی اونٹنی کہنے کا مطلب یہ تھا کہ یہ اللہ کی نذر اور اس کے لئے نامزد ہے۔ پس یہ تخصیص اور نامزدگی اسی طرح کی تھی جس طرح کہ ہمارے یہاں ہُدی اور قلائد کے جانوروں کی نامزدگی ہوتی ہے، پس جس طرح اسلام میں ہدی اور قلائد پر حملہ کرنا ایک عظیم جرم ہے، اسی طرح ناقہ صالح کو چھیڑنا بھی ایک سنگین جرم قرار دیا گیا، کیونکہ وہ ان لوگوں کے لئے امان کی دیوار کی حیثیت رکھتی تھی، قرآن حکیم سے یا کسی صحیح حدیث سے اس کا کوئی ثبوت نہیں ملتا کہ وہ کسی پہاڑی سے نکلی تھی جس طرح کہ بعض تفسیری روایات میں پایا جاتا ہے، اس لئے ان کی کوئی استنادی حیثیت نہیں۔ قرآن حکیم سے صرف اس قدر واضح ہوتا ہے کہ وہ گزند پہنچائے جانے کے اعتبار سے قدرت کی ایک نشانی تھی۔ اس لئے اس کا احترام لازمی تھا۔ اور اس کی بے حرمتی عذاب الٰہی کا باعث تھی، والعیاذ باللہ جل وعلا بکل حالٍ من الاحوال
۷۵.	سو اس سے قوم صالح کے ان بندگان صدق و صفا کی قوت ایمان کا اندازہ کیا سکتا ہے کہ قوم کے متکبروں نے جب ان سے یہ کہا کہ کیا تم لوگ اس بات کو جانتے ہو کہ واقعی صالح کو ان کے رب کی طرف سے رسول بنا کر بھیجا گیا ہے؟ تو انہوں نے اس کے جواب میں پوری قوت کے ساتھ کہا اور صاف و صریح طور پر، اور ایک قدم آگے بڑھ کر کہا کہ صرف جاننے کی بات نہیں، بلکہ ہم تو اس پیغام حق و ہدایت پر ایمان رکھتے ہیں، جس کے ساتھ ان کو بھیجا گیا ہے۔ اور ہم لوگ یہ یقین رکھتے ہیں کہ حق و ہدایت کی راہ وہی اور صرف وہی ہے جو اللہ کے پیغمبر کے ذریعے اللہ کے بندوں کو بتائی گئی ہے۔
۷۷.	سو حضرت صالح کی ان تنبیہات کے باوجود ان بدبختوں نے اس ناقہ خداوندی کو ہلاک کر دیا، جو ان کے لئے عذاب الٰہی کے آگے ایک بند کی حیثیت رکھتی تھی، اور اس طرح انہوں نے عذاب الٰہی کو اپنے عمل سے دعوت دے دی، اور آخرکار وہ اس کے شکنجے میں آ کر رہے، اور اس ہولناک عذاب میں مبتلا ہو کر وہ ہمیشہ کے لئے مٹ مٹا گئے، اور دنیا کے اس عذاب کے متصل بعد وہ اُخروی عذاب کا لقمہ بن گئے۔ اور اس طرح وہ ہمیشہ ہمیشہ کے عذاب میں مبتلا ہو گئے۔ سو یہی نتیجہ و انجام ہونا ہے حق کے انکار اور اس سے اِعْراض و رُوگردانی کا والعیاذُ باللہ جَلَّ وعَلَا۔
۷۸.	یہاں پر ان کے عذاب کو رَجْفَۃ کے لفظ سے تعبیر فرمایا گیا ہے جس کے معنی تھرتھراہٹ کپکپی اور شدت کی حرکت کے آتے ہیں لیکن دوسرے مقام پر اس کو صیحہ کے لفظ سے تعبیر فرمایا گیا ہے جس کے معنی چیخ اور سخت ڈانٹ کے آتے ہیں اور ایک اور جگہ اس کو صاعقہ بھی فرمایا گیا ہے، جس کے معنی بجلی کی کڑک کے آتے ہیں اور سورہ الحاقہ میں اس کو لفظ طاغیہ سے تعبیر فرمایا گیا ہے جس کے معنی حد سے بڑھ جانے والی آفت کے آتے ہیں سو اس سے لگتا ہے کہ اس بدبخت قوم کے عذاب میں یہ سب ہی سختیاں جمع ہو گئی تھیں۔ والعیاذُ باللہ العظیم۔
۷۹.	سو ناصحین اور مخلص خیر خواہوں کی ہدایات اور مخلصانہ تعلیمات سے اعراض و رُوگردانی کا نتیجہ بالآخر ہولناک تباہی کی صورت میں ہی نکلتا ہے، اس ذیل میں ایسے سرکش لوگوں کو ملنے والی مہلت اور ڈھیل سے کبھی دھوکے میں نہیں پڑنا چاہیے کہ وہ بہرحال ایک مہلت اور ڈھیل ہی ہوتی ہے جس نے بالآخر اور بہر طور اپنے وقت مقرر پر ختم ہو کر ہی رہنا ہوتا ہے۔
۸۰.	۵ ف اس کا یہ مطلب نہیں کہ قوم لوط سے پہلے اس بے حیائی کا ارتکاب کسی فرد نے بھی نہیں کیا۔ بلکہ اس کا مطلب یہ ہے کہ مِنْ حَیْثُ المجموع اور بحیثیت قوم کسی سوسائٹی نے اس طرح اس برائی کا ارتکاب نہیں کیا اور یہ اس لئے کہ اَحَدُ کا لفظ جمع کے مفہوم میں بھی آتا ہے جیسے لَا نُفَرِّقُ بَیْنَ اَحَدٍ مِّنْ رُسُلِہٖ وغیرہ جیسے اطلاقات میں پایا جاتا ہے، والعیاذ باللہ العظیم
۸۱.	۶ ف سو تم لوگ فطرت کی حدود کو پھلانگتے ہو، اور قلب ماہیت اور خلاف وضع فطرت عمل کے مرتکب ہو رہے ہو۔ جس کا نتیجہ معاشرتی نظام کی تباہی اور فطرت سے جنگ ہے اور فطرت سے جنگ کا نتیجہ بڑا ہی ہولناک اور تباہ کن ہوتا ہے، اور اس فساد طبع کا لازمی نتیجہ یہ ہوتا ہے کہ تخلیقی قوت بالکل غلط ہدف پر برباد ہوتی ہے بنجر سیراب ہوتے ہیں اور کھیتیاں خشک ہو جاتی ہیں، جس کا نتیجہ حرث ونسل کی تباہی کی شکل میں ظاہر ہوتا ہے، اور فطرت سے بغاوت و جنگ کا نتیجہ بڑا ہی بھیانک ہوتا ہے والعیاذُ باللہ العظیم، یہاں پر الرجال کے لفظ کے استعمال سے ان لوگوں کے مسح فطرت کی شدت کو اور بھی واضح فرما دیا گیا۔ کیونکہ رجال پختہ سن و سال کے لوگوں کو کہا جاتا ہے سو اس سے ایک طرف تو اس فعل کے گھنونے پن کا اظہار ہوتا ہے اور دوسری طرف اس دیُّوثیّت کا بھی جو ایسی بدبخت قوم اور برے معاشرے کے اندر سرائت کر جاتی ہے اور جس کے نتیجے میں انکے اندر سے سن و سال تک کی تمیز بھی اٹھ جاتی ہے والعیاذ باللہ العظیم
۸۴.	سو اس سے بھی اس حقیقت کی تصدیق ہو گئی کہ تکذیب و انکارِ حق کا نتیجہ و انجام بہرحال ہلاکت و تباہی ہے ایسے لوگوں کو ڈھیل جتنی بھی ملے وہ بہرحال ایک ڈھیل ہی ہوتی ہے جس نے بالآخر ختم ہو جانا ہوتا ہے۔ اللہ تعالیٰ تکذیب و انکار اور شر و فساد کی ہر قسم و شکل اور ان کے جملہ شوائب و علائق سے ہمیشہ اور ہر اعتبار سے اپنی حفاظت و پناہ میں رکھے۔ آمین ثم آمین۔ اور قوم لوط کا جرم چونکہ قلب ماہیت کی نوعیت کا تھا اس لئے ان کو سزا بھی وہ ملی جو کسی اور قوم کو نہیں ملی، کہ ان پر پتھروں کی بارش برسائی گئی اور ان کی بستیوں کو الٹ کر تہ و بالا کر دیا گیا جیسا کہ دوسرے مقام پر ارشاد فرمایا گیا فَلَمَّا جَآءَ اَمْرُنَا جَعَلْنَا عَالِیَہَا سَافِلَہَا وَاَمْطَرْنَا عَلَیْہَا حِجَارَۃً مِّنْ سِجِّیْلٍ مَّنْصُوْرِ (ہود۔ ٨۲) یعنی جب ہمارا حکم آگیا تو ہم نے ان بستیوں کو تہ و بالا کر کے رکھ دیا۔ اور ان پر کھنگر کے ایسے پتھر برسائے جو تہ بہ تہ ان پر گرتے جا رہے تھے۔ والعیاذ باللہ جل وعلا اسی طرح اس ارشاد سے اس حقیقت کو بھی واضح فرما دیا گیا کہ نجات دھندہ اور حاجت روا و مشکل کشا سب کا اللہ تعالیٰ ہی ہے حضرت لوط جیسے پیغمبر بھی اس کی حاجت روائی و مشکل کشائی کے محتاج ہیں چنانچہ ان کے بارے میں ارشاد فرمایا گیا فَاَنْجَیْنَاہُ وَاَہْلَہ،۔ یعنی ہم ہی نے نجات دی ان کو بھی اور ان کے متعلقین کو بھی اور تیسری حقیقت اس ارشاد سے یہ واضح فرما دی گئی کہ اللہ تعالیٰ کے یہاں نجات کی اساس و بنیاد انسان کا اپنا ایمان و عقیدہ اور عمل و کردار ہے، نہ کہ کسی قوم قبیلہ سے تعلق و انتساب ورنہ بڑے سے بے بڑا رشتہ اور پیغمبر سے رشتہ اور وہ بھی زوجیت جیسا رشتہ بھی کچھ کام نہیں آ سکتا، نیز اس سے اس اہم حقیقت کو بھی واضح فرما دیا گیا کہ پیغمبر مختار کل نہیں ہوتے کہ جو چاہیں کریں۔ جس طرح کہ ہمارے یہاں کے اہل بدعت کا کہنا اور ماننا ہے ورنہ حضرت لوط کی بیوی اس ہولناک انجام سے دو چار نہ ہوتی پس اختیار کلی اللہ تعالیٰ ہی کی صفت اور اسی کی شان ہے۔ وہ اپنی حکمت و مشئیت کے مطابق جو چاہے اور جیسا چاہے کرے سبحانہ و تعالیٰ۔
۸۵. 	۱:یہاں پر پھر اس حقیقت کا اعادہ فرما دیا گیا کہ پیغمبر اپنی قوم کا بھائی ہوتا ہے یعنی نسلی قومی اور نسبی اعتبار سے پھر جو ایمان لے آئیں وہ اس کے ایمانی اور دینی بھائی بھی بن جائیں گے، ورنہ صرف نسلی اور نسبی اخوت ہی رہے گی۔ مگر قرآن حکیم کی ایسی تصریحات کے باوجود ہمارے یہاں کے اہل بدعت کو اس حقیقت کا انکار ہے والعیاذُ باللہ۔ اللہ تعالیٰ اور ہر طرح کے زیغ و ضلال، اور ان کے جملہ شوائب و علائق سے اپنی حفاظت و پناہ میں رکھے۔ آمین ثم آمین
     ۲: سو اس سے اس اہم اور بنیادی حقیقت کو واضح فرما دیا گیا کہ ناپ تول کو پورا کرنا، اور لوگوں کو ان کے حقوق اور انکی اشیاء پوری پوری دینا، تقاضاء ایمان و یقین ہے، ایک تو اس لئے کہ پیغمبر کی ہر بات کو ماننا اور اس کو صدق دل سے اپنانا یوں بھی تقاضائے ایمان ہے، اور پھر اس لئے کہ ناپ تول میں کمی کوئی معمولی اور منفرد نوعیت کی برائی نہیں۔ بلکہ یہ کسی قوم کے اندر بہت سی تمدنی اور معاشرتی برائیوں کے جمع ہو جانے کی علامت ہوتی ہے، جس سے معاشرے کا نظام عدل و قسط درہم برہم ہو کر رہ جاتا ہے اور خداوند قدوس نے اس پوری کائنات کو نظام عدل و قسط ہی پر پیدا فرمایا ہے، اس لئے اس نے آسمان و زمین کے اس نظام کو اپنی قدرت کاملہ اور حکمت بالغہ سے ایک ایسی عظیم الشان میزان پر قائم فرمایا ہے کہ اگر یہ میزان پل بھر کے لئے بھی مختلف ہو جائے، تو آسمان و زمین کا یہ سارا پُر حکمت نظام درہم برہم ہو جائے، سو اس میں بندوں کے لئے یہ درس عظیم ہے کہ وہ بھی اپنے دائرہ اختیار میں ملک اور معاشرت کے نظام کو عدل و انصاف ہی پر قائم رکھیں۔ ورنہ پورے نظام کی ایک ایک چول ہل جائے گی۔ والعیاذُ با اللہ العظیم
۸۸.	ہمارے دین میں لوٹ آنے کا مطلب یہ نہیں کہ حضرت شعیب اس سے پہلے کہیں ان کے دین کفر و شرک پر تھے، والعیاذُ باللہ حضرت انبیائے کرام اللہ تعالیٰ کی توفیق و عنایت اور اس کی خاص حفاظت و رعایت کی بناء پر نبوت ملنے سے پہلے بھی کفر و شرک کے ہر شائبے سے پاک اور اس سے بری و بیزار ہوتے ہیں لیکن چونکہ نبوت سے سرفرازی سے پہلے وہ ایک قسم کی خاموش زندگی گزارتے ہیں، اور اس دوران انکی طرف سے حق کی کوئی دعوت و تبلیغ نہیں ہوتی۔ اس لئے ان کی اس خاموشی کی بناء پر منکرین و مشرکین اپنے طور پر یہ سمجھ رہے ہوتے ہیں کہ یہ حضرات بھی انہی کے دین کفر و شرک اور انہی کی ملت پر ہیں۔ لیکن جب نبوت سے سرفرازی کے بعد یہ حضرات کرام علیہم الصلوٰۃ والسلام، ان لوگوں کو حق و ہدایت کی دعوت دیتے ہیں، تو اس وقت وہ لوگ سمجھتے ہیں کہ یہ لوگ ہمارے دین و ملت سے الگ ہو گئے ہیں سو اسی بناء پر ان لوگوں نے حضرت شعیب سے کہا کہ ہم تمہیں بھی اور تمہارے ایمان دار ساتھیوں کو بھی اپنی بستی سے نکال باہر کریں گے اِلاَّ یہ کہ تم لوٹ آؤ ہمارے دین میں، سو اس سے منکرین و متکبرین کی متکبرانہ ظالمانہ اور فرعونیت بھری ذہنیت کا وہ نمونہ بھی سامنے آتا ہے، جو جب سے اب تک بدستور موجود و برقرار ہے، زمانہ قدیم سے لیکر آج تک کے تمام فرعون اسی لے میں بولتے ہیں اور اہل حق سے اسی انداز میں خطاب کرتے ہیں۔ چنانچہ آج بھی جبکہ راقم الحروف اس تفسیر کی یہ سطور تحریر کر رہا ہے ہمارے ملک پر مسلط ایک فوجی ڈکٹیٹر علمائے حق اور دینی مدارس کے خلاف اسی زبان میں بولتا ہے۔ اور اپنے غیر ملکی آقاؤں کے اشاروں پر اور ان کو راضی کرنے کے لئے اسی طرح کی فرعونی منطق بگھارتا ہے، اور دن رات بگھارتا ہے، اور اس کے اعوان و انصار حق اور اہل حق کے خلاف سازشوں اور فرعونی کارروائیوں میں مشغول منہمک اور اس فوجی ڈکٹیٹر کی ہاں میں ہاں ملاتے جا رہے ہیں، اِلاَّ ماشاء اللہ۔ جَعَلَ اللّٰہُ کَیْدَہُمْ فِیْ نُحُوْرِہِمْ وَاَعَاذنَا مِنْ سُّرُوْرِہِمْ۔
۸۹.	سو اس سے حضرات انبیاء کرام کی شان عبدیت و انابت اور ان کے کمال توحید و اعتدال کا نمونہ سامنے آتا ہے، حضرت شعیب نے اپنی قوم کے ان متکبر سرداروں کی اس دھمکی کے جواب میں پہلے تو اس حقیقت کا صاف و صریح طور پر اور واشگاف انداز میں جواب دے دیا کہ اب ہمارے لئے تمہاری اس ملت کفر و شرک میں واپس آنے کا کوئی سوال و امکان نہیں، اس کے بعد کہ اللہ تعالیٰ نے ہمیں اس سے نجات عطاء فرما دی، مگر یہ کہ اللہ چاہے جو کہ ہمارا رب ہے کہ معاملہ سب کا سب اسی کے قبضہ قدرت و اختیار میں ہے، اور اس کی مشیت سب پر حاوی و غالب ہے، اس کی آزمائشوں میں کامیاب ہونا اسی کی توفیق و عنایت ہی پر منحصر ہے، اور یہ اسی کے علم میں ہے کہ کس کے لئے کیا مقدر ہے، اور کس کا انجام کیا ہونا ہے۔ ہمارا بھروسہ بہرحال اسی پر ہے۔ اسی نے ہمیں راہ حق و ہدایت سے سرفراز فرمایا ہے، اور اسی سے امید ہے کہ وہ ہمیں ٹھکانے لگائے گا۔ سو اس ارشاد کے پہلے حصے میں انہوں نے راہ حق پر استقامت کے لئے اپنے عزم بالجزم کا اظہار فرمایا۔ اور دوسرے میں تفویض الی اللہ کا، اور یہی اصل حقیقت ہے عقیدہ توحید کی، کہ راہِ حق پر استقامت کے لئے عزم بالجزم بھی پورا ہو۔ اور تفویض الی اللہ بھی کامل درجے میں، وباللّٰہ التوفیق لما یحب ویرید، وعلی ما یحب ویرید، وہو الہادی الی سواء السبیل۔
۹۳.	سو اس سے پیغمبر کی رحمت و شفقت اور ان کی اپنی قوم سے ہمدردی و عنایت کا نمونہ سامنے آتا ہے۔ کہ حضرت شعیب نے اپنی اس بدبخت اور متکبر قوم کی تمام تر دل آزاریوں کے باوجود ان سے خطاب کر کے ارشاد فرمایا کہ میں نے تو تم لوگوں کو اپنے رب کے پیغامات پہنچا دیئے۔ تمہاری خیر خواہی کی پوری کوشش کی۔ اور اس کے لئے دن رات ایک کر دیئے، مگر تم لوگوں نے میری بات پر کان نہ دھرا، اور تم اپنا بیڑا غرق کرنے پر تل گئے۔ تو اب میرے لئے تمہارے اس ہولناک انجام پر افسوس کرنے اور ترس کھانے کا کیا موقع باقی رہا۔ تم لوگ اپنے کئے کرائے کے نتیجے میں، اور اپنے عناد و ہٹ دھرمی کی بناء پر اپنے آخری انجام کو پہنچ گئے ہو۔
۹۴.	باساء اور ضراء کے دونوں لفظوں کے معنی آپس میں قریب قریب ہیں۔ لیکن جب یہ دونوں لفظ ایک ساتھ اور اکٹھے بولے جاتے ہیں، جیسا کہ اس آیت کریمہ میں ہے تو اس وقت ان کے درمیان معنی و مفہوم کے اعتبار سے یہ فرق ہوتا ہے کہ اس میں باساء سے مراد مالی مصیبتیں ہوتی ہیں جیسے گرانی، قحط سالی، اور کساد بازاری، وغیرہ، اور ضراء سے مراد جسمانی مصیبتیں ہوتی ہیں، جیسے مختلف وبائیں اور بیماریاں وغیرہ۔ والعیاذُ باللہ سو اس سے قدرت کی ایک سنت کو بیان فرمایا گیا ہے جو اس ارشاد ربانی کے مطابق ہر پیغمبر کی بعثت کے ساتھ ہمیشہ ظاہر ہوئی ہے۔ اور وہ یہ ہے کہ جب پیغمبر اللہ کا پیغام سناتا ہے۔ اور حق کی منادی شروع کرتا ہے، تو اس کے ساتھ ہی اللہ پاک کی اس کائنات میں مختلف محرکات اور مؤیدات بھی ظاہر ہونا شروع ہو جاتے ہیں۔ سو ایک طرف پیغمبر لوگوں کو حق کا پیغام پہنچاتے ہیں اور ان کو تکذیب و انکار کے عواقب و نتائج سے خبردار کرتے ہیں۔ اور دوسری طرف اللہ تعالیٰ کی طرف سے مختلف مصیبتوں اور عذابوں کے ذریعے ان لوگوں کو جھنجھوڑنے کا سامان کیا جاتا ہے۔ تاکہ اس طرح وہ لوگ دیکھیں اور درس عبرت لیں جن کے پاس دیدہ عبرت نگاہ موجود ہو۔ اور ان کے سامنے یہ حقیقت واضح ہو جائے کہ اللہ تعالیٰ جب چاہے اور جیسے چاہے ان کو پکڑ سکتا ہے اور اس کی پکڑ سے کوئی بھی کسی کو بچا نہیں سکتا۔ سو اس طرح گویا دعوت حق کے ساتھ واقعات کی تائید اور عقل و فطرت کی شہادت کے ساتھ مشاہدہ کی اثر انگیزی بھی جمع ہو جاتی ہے، تاکہ جن لوگوں کے اندر اثر یزیری کی کچھ بھی رمق موجود ہو، وہ صدق دل سے حق کے آگے جھک جائیں۔ اور اپنی اصلاح کر لیں۔
۹۵.	سو جن لوگوں کے پاس دیکھنے والی آنکھیں، اور اثر قبول کرنے والے دل ہوتے ہیں، وہ ان آزمائشوں اور مصیبتوں سے فائدہ اٹھا کر اپنے خالق و مالک کے حضور جھک جاتے ہیں، اور توبہ و اصلاح کے ذریعے اپنی بگڑی بنا لیتے ہیں۔ اور ان کو پیغمبر کی دعوت اپنے دل کی آواز اور فطرت کی پکار معلوم ہونے لگتی ہے۔ اور دعوت حق کی باز گشت ان کو کائنات کے تمام عناصر میں سنائی دینے لگتی ہے۔ لیکن جن کے دل پتھر اور ان کے کان بہرے ہو جاتے ہیں، ان کے لئے سنت الٰہی پھر دوسرا رخ اختیار کرتی ہے اور ان کو مزید ڈھیل ملتی ہے اور ان کو بدحالی کے بجائے خوشحالی، اور تنگی کے بجائے آسودگی بخشی جاتی ہے، ان کو ہر طرف ترقی اور فراوانی کے آثار میسر آتے ہیں۔ جس سے وہ مست ہو کر اللہ کے پیغمبر کا مذاق اڑانے لگتے ہیں، اور وہ سمجھنے لگتے ہیں کہ ہم ٹھیک جا رہے ہیں، اور جو کچھ ہم کرتے ہیں وہ سب ٹھیک اور درست ہے، یہاں تک کو ان کو اللہ کے عذاب میں اس طرح اچانک دھر لیا جاتا ہے کہ ان کو اس کا احساس و شعور ہی نہیں ہوتا۔ والعیاذُ باللہ العظیم
۱۰۰.	سو اس سے اللہ پاک کی اس سنت اور اس کے قانون و دستور کا حوالہ دیا گیا ہے جس کا ذکر قرآن پاک میں مختلف مواقع میں فرمایا گیا ہے، اور اس کو طرح طرح سے واضح فرمایا گیا ہے وہ یہ کہ جو لوگ اپنے عناد اور ہٹ دھرمی سے باز نہیں آتے، ان کے دلوں پر مہر کر دی جاتی ہے جو کہ عذاب الٰہی کا مقدمہ ہوتی ہے پھر آخرکار ان کو ان کے عذاب میں دھر لیا جاتا ہے جیسا کہ سورہ انعام کی آیت نمبر۴۶ میں اس بارے ارشاد فرمایا گیا کہ ان سے پوچھو کہ اگر اللہ چھین لے تم لوگوں سے'تمہارے کان، اور سلب کر لے تم سے تمہاری آنکھیں، اور مہر لگا دے وہ تمہارے دلوں پر، تو پھر کونسا معبود ایسا ہو سکتا ہے جو تم لوگوں کو یہ چیزیں واپس دے سکے سو اس ارشاد سے منکرین و معاندین کو تنبیہ فرمائی گئی ہے کہ ابھی تک تو ہم نے ان کے دلوں پر مہر نہیں لگائی۔ لیکن اگر ہم چاہیں تو ان کے عناد اور ہٹ دھرمی پر ایسا کر دیں۔ جس کے بعد یہ سننے سمجھنے سے محروم ہو کر رہ جائیں؟ والعیاذُ باللہ العظیم۔
۱۰۱.	سو اس سے اہم اور بنیادی حقیقت کو واضح فرما دیا گیا کہ پہلی امتوں کے پاس جب ان کے رسول نہایت واضح اور کھلی نشانیاں لے کر آئے تو وہ لوگ ان پر ایمان لانے کے بجائے الٹا ان کو جھٹلاتے ہی گئے تو آخرکار وہ ایمان کی توفیق ہی سے محروم ہو گئے۔ کیونکہ آدمی کی طبیعت یہ ہے کہ جب وہ اللہ تعالیٰ کی عام آیات سے رُو گردانی کا عادی ہو جاتا ہے تو آہستہ آہستہ اس کا دل ایسا پتھر بن جاتا ہے کہ رسولوں کے ذریعے جو خاص نشانیاں ظاہر ہوتی ہیں وہ بھی اس پر کارگر نہیں ہوتیں۔ اور وہ ان پر بھی ایمان نہیں لاتا۔ سو یہی طریقہ ہے اللہ تعالیٰ کے یہاں سے دلوں پر مہر لگنے کا۔ کیونکہ دل کا اصل کام تعقل و تفکر اور عبرت پذیری و سبق آموزی ہے۔ سو اگر کوئی شخص یا گروہ اپنی خواہشات کی پیروی میں اندھا بہرا بن جاتا ہے۔ اور تنبیہ و تذکیر کے بعد بھی وہ دل کی آنکھیں نہیں کھولتا تو ایسوں کے دل سپاٹ، اور ان کی آنکھیں اندھی ہو کر رہ جاتی ہیں جس کے نتیجے میں وہ حق کو دیکھنے اور سمجھنے کے اہل ہی نہیں رہتے جو کہ محرومیوں کی محرومی ہے۔ والعیاذُ باللہ العظیم۔ اللہ تعالیٰ ہمیشہ اور ہر اعتبار سے اپنی حفاظت و پناہ میں رکھے۔ آمین ثم آمین،
۱۰۲.	سو اس سے دلوں پر مہر لگنے کا اثر و نتیجہ بیان فرمایا گیا کہ ایسے لوگ جن کے دلوں پر ان کے عناد اور ہٹ دھرمی کی وجہ سے مہر لگا دی جاتی ہے، وہ اندھے بہرے ہو کر رہ جاتے ہیں، اور ان کی مت مار کر رکھ دی جاتی ہے۔ جس کے بعد ان پر کوئی بھی نشانی اثر نہیں کرتی۔ جیسا کہ دوسرے مقام پر ارشاد فرمایا گیا وَاِنْ یَّرَوْا کُلَّ ایَٰۃٍ لاَّ یُؤْمِنُوْا بِہَا الایٰۃ(الانعام۔۲۵) یعنی اگر ایسے لوگ ہر نشانی دیکھ لیں تو بھی یہ ایمان نہیں لائیں گے۔ اور اسی حقیقت کو سورہ اعراف میں اس طرح بیان فرمایا گیا ہے۔ وَاِنْ یَّرَوْا کُلَّ ٰایَۃٍ لاَّیُؤْمِنُوْا بِہَا، وَاِنْ یَّرَوْا سَبِیْلَ الرُّشْدِ لَا یَتَّخِذُوْہُ سَبِیْلاً وَ اِنْ یَّرَوْا سَبِیْلَ الْغَیِّ یَتَّخِذُوْہُ سَبِیْلاً الایٰۃ (اعراف۔۱۶۴) یعنی ایسے لوگ اگر ہر نشانی دیکھ لیں تو بھی یہ ایمان نہیں لائیں گے، اور اگر یہ ہدایت کی راہ دیکھ لیں تو بھی اس کو نہیں اپنائیں گے۔ اور اگر گمراہی کا راستہ دیکھیں گے تو اس کو اپنا راستہ بنالیں گے۔ اور اسی مضمون کو سورہ انعام کی آیت نمبر۱٠٩ اور آیت نمبر۱۱٠ میں مزید وضاحت کے ساتھ بیان فرمایا گیا ہے۔ اللہ تعالیٰ ہر قسم کے زیغ و ضلال اور اس کے جملہ شوائب و علائق سے ہمیشہ اور ہر اعتبار سے اپنی حفاظت وپ ناہ میں رکھے۔ آمین ثم آمین
۱۰۷.	ثعبان اژدہا کو کہا جاتا ہے اور اس کے ساتھ مبین کی صفت لگا کر اس حقیقت کو واضح فرما دیا گیا کہ وہ کوئی خیالی اور شعبدہ بازی کی نوعیت کی چیز نہ تھا، بلکہ سچ مچ کا اور ایک کھلم کھلا اژدہا تھا، اور ایسا کھلم کھلا کہ اس کے بارے میں کسی شک و شبہہ کی کوئی گنجائش نہیں تھی۔ بلکہ وہ اپنی تمام خصوصیات اور صفات کے ساتھ ایک اژدہا تھا۔ بہرکیف فرعون کے لئے یہ بات چونکہ نہایت ہی حیران کن اور غیظ و غضب میں ڈالنے والی بات تھی کہ ایک شخص اور وہ بھی اسی کی رعیت اور غلام قوم میں کا ایک شخص خدا کا رسول بن کر آئے۔ جبکہ فرعون خود اپنے تئیں خدائی کا دعویدار بنا ہوا تھا۔ بلکہ وہ اپنے آپ کو سب سے بڑے دیوتا یعنی سورج کا اوتار اور لوگوں کا رب اعلیٰ بنا ہوا تھا۔ اور وہ لوگوں سے کہتا تھا اَنَا رَبُّکُمُ الْاَعْلیٰ۔ سو ایسے میں حضرت موسیٰ کی طرف سے آنجناب کے اللہ تعالیٰ کے رسول بن کر آنے کے دعوے اور اعلان سے اس کو بہت تعجب بھی ہوا۔ اور اس کے سخت غیظ و غضب کا باعث بھی۔ اس لئے اس نے چھوٹتے ہی اور غضبناک انداز میں حضرت موسیٰ سے کہا کہ لاؤ تم پیش کرو کوئی نشانی، اگر تم واقعی سچے ہو اپنے اس دعوی رسالت میں۔ تو اس پر حضرت موسیٰ نے عصا اور ید بیضاء کے دونوں معجزے اس کے سامنے پیش کر دیئے۔
۱۰۸.	سو حضرت موسیٰ کے اس دوسرے معجزے کے ساتھ بھی للناظرین کی قید لگا کر یہ واضح فرما دیا گیا کہ آنجناب کے ہاتھ کی وہ سفیدی اور چمک کوئی فریب نظر کی نوعیت کی چیز نہیں تھی بلکہ وہ ایک ایسی حقیقی چیز تھی جس کی تابانی غور و تامل سے دیکھنے والوں کو حقیقی معلوم ہوتی تھی اور یہ اس لئے کہ نظر کا لفظ اصل عربی کے اعتبار سے غور و تامل کے ساتھ دیکھنے ہی کے معنی میں آتا ہے۔ بہرکیف اس طرح حضرت موسیٰ نے فرعون کے مطالبے کے جواب میں اپنی صداقت و حقانیت کے ثبوت اور اس کی تائید کے لئے عصا اور ید بیضا کے یہ دونوں معجزے اس کے سامنے پیش کر دیئے۔
۱۱۳.	سو ان جادوگروں نے فرعون کے دربار میں پہنچتے ہی پیشہ وروں کے عام طریقہ کے مطابق خوشامدانہ انداز میں فرعون سے کہا کہ اگر ہم یہ بازی جیت گئے تو ہمیں اس کے صلے میں کیا ملے گا؟ تو اس کے جواب میں فرعون نے ان سے کہا کہ تم لوگوں کو انعام جو ملنا ہے وہ تو ملے گا ہی لیکن اس پر مزید نوازش یہ ہو گی کہ اس کے بعد تم لوگ ہمارے خاص مقربین میں شامل ہو جاؤ گے، تمہیں ہمارے دربار میں خاص عزت و احترام اور تعظیم و توقیر سے نوازا جائے گا،
۱۱۶.	سو اس سے اس اہم اور بنیادی حقیقت کو واضح فرما دیا گیا کہ سحر سے کسی شیئ کی حقیقت نہیں بدلتی بلکہ اس کا تمام تر تعلق محض دیکھنے والوں کی نظر اور انکی قوت متخیلہ سے ہوتا ہے۔ اس لئے سحر سے جو کرشمہ ظاہر ہوتا ہے وہ یکسر باطل، جھوٹ، اور نظر و تخیل کا فریب ہوتا ہے جبکہ معجزہ ایک حقیقت ہوتا ہے، وہ جیسا دیکھنے میں نظر آتا ہے حقیقت میں بھی ویسے ہی ہوتا ہے۔
۱۱۸.	 سو جب جادوگروں نے اپنا سحر دکھا دیا۔ اور اس کے اثر سے ان کی رسیاں اور لاٹھیاں لوگوں کو سانپوں کی طرح رینگتی نظر آنے لگیں، تو حضرت موسیٰ کو اللہ تعالیٰ کی طرف سے ہدایت ہوئی کہ اپنا عصا زمین پر ڈال دو۔ وہ اژدہا بن کر ان تمام نمائشی سانپوں سنپولیوں کو ہڑپ کر جائے گا۔ سو ایسے ہی ہوا، اور اس طرح حضرت موسیٰ کے معجزہ عصا کے ظاہر ہوتے ہی ساحروں کا رچایا ہوا وہ سارا سوانگ، اور ان کا بپا کردہ وہ سارا طلسم غائب ہو گیا۔ اور حق غالب آگیا۔ والعیاذُ باللہ العظیم، اور مغلوب ہو جانے کے اس مظاہرے کا تعلق صرف جادوگروں سے نہیں تھا۔ بلکہ اس کا اصل تعلق فرعون اور اس کے اعوان و انصار کے ساتھ تھا۔ جو کہ بڑے طمطراق اور جشن فتح منانے کے پروگرام کے ساتھ اس میدان مقابلے میں آئے تھے۔ لیکن اپنی اس رسوا کن شکست کے ساتھ وہاں سے نہایت ذلیل و خوار ہو کر لوٹے، ان کے کئے کرائے پر نہ صرف یہ کہ پانی پھر گیا۔ بلکہ ان لوگوں کا وہ سارا اہتمام غلبہ حق کے مظاہرے اور اس کی تشہیر کا ذریعہ بنا۔ والحمد للہ جل وعلا،
۱۱۹.	سو فرعون اور اس کے اعوان و انصار نے جس بڑے پیمانے پر اس مقابلے کا اہتمام کیا تھا اس کو انہوں نے میلے کے دن اور ایک کھلے میدان میں منعقد کرایا تھا، جیسا کہ دوسرے مقام پر اس کی تصریح موجود ہے، اور ملک بھر سے لوگوں کو اس کے لئے بطور خاص بلایا گیا تھا تاکہ وہ زیادہ سے زیادہ تعداد میں جمع ہوں۔ اور اسطرح ان کے سامنے اپنی فتح کا ڈنکا پوری دھوم دھام سے بجایا جائے۔ مگر میدان مقابلہ میں نتیجہ اس کی توقعات کے بالکل الٹ نکلا۔ اور ان کو ایسی ذلت و رسوائی کا سامنا کرنا پڑا کہ کہیں منہ دکھانے کے قابل نہ رہے۔ اور سرکاری خرچ اور اہتمام پر فرعون کی طرف سے جمع کردہ لوگوں کا وہ ہجوم فتح حق کی تشہیر اور اس کی منادی کا ایک بے مثال ذریعہ بن گیا، والحمد للہ جَلَّ وَعَلَا
۱۲۰.	یہاں پر اُلْقِیَ ماضی کا صیغہ استعمال فرمایا گیا ہے، جو کہ دراصل ان کے غیر اختیاری اور بے ساختہ تأثر اور مغلوبیت کا اعلان و اظہار تھا، سو حضرت موسیٰ کے اس عظیم الشان اور بے مثال معجزے کے دیکھنے سے ان حضرات پر ایسا اثر ہوا کہ وہ بے ساختہ اور بلا اختیار سجدے میں گر پڑے اور تعظیم و تکریم کے لئے سجدے کا رواج اس زمانے میں مصریوں اسرائیلیوں اور عربوں سب ہی میں موجود تھا۔ اگرچہ اکثر حالات میں اس کی حد وہی ہوتی تھی جو ہمارے یہاں نماز کے رکوع کی ہوتی ہے۔ لیکن غیر اللہ کے لئے اس قسم کی تعظیم کا رواج بہرحال موجود تھا بہرکیف معجزہ موسوی کی تاثیر اور اس کی اثر آفرینی سے مقابلے پر آئے ہوئے وہ سب ماہر جادوگر بلا اختیار سجدے میں گر پڑے۔ جس سے حق کا غلبہ سب کے سامنے واضح ہو گیا۔ اور فرعون کی تدبیر خود اس کے خلاف پڑی۔ والحمدللہ جل وعلا
۱۲۲.	سو انہوں نے رب العالمین پر اپنے ایمان کا ڈنکے کی چوٹ اعلان کر دیا۔ اور ساتھ ہی یہ تصریح بھی کر دی کہ ہم اس رب پر ایمان لے آئے جس کو موسیٰ اور ہارون اپنا رب مانتے ہیں، اور اس طرح انہوں نے فرعون کی خدائی کا بھی واضح الفاظ میں انکار کر دیا۔ سو ان کے اس اعلان حق ترجمان سے سارے مجمع پر جو اثر پڑا ہو گا۔ اور فرعون اور اس کے درباریوں کو جس ذلت و رسوائی کا سامنا کرنا پڑا ہو گا۔ اس کا پورا اندازہ ہی کون کر سکتا ہے والحمد للہ رب العالمین۔
۱۲۴.	سو فرعون کی ان فرعونی دھمکیوں سے جہاں ایک طرف اس کی بوکھلاہٹ کا اندازہ ہوتا ہے، وہیں اس سے اس کے ڈھیٹ پنے اور سٹنٹ بازی کی سیاست کا بھی پتہ چلتا ہے، کہ ان تمام جادوگروں کو وہ ملک کے کونے کونے سے خود سرکاری طور پر اور بطور خاص موسیٰ کے مقابلے کے لئے بلا کر لایا، اور اب ان کے اعلان حق کے بعد انہی سے کہتا ہے کہ یہ سب کچھ تم لوگوں کی ملی بھگت اور باہمی سازش تھی۔ جو تم لوگوں نے اس ملک میں رچائی تھی۔ تاکہ اس طرح تم لوگ اس ملک کے باشندوں کو اس سے نکال باہر کرو۔ اور سیاسی لوگوں کی سٹنٹ بازی کی یہ ملعون سیاست جب سے اب تک موجود و برقرار رہے، اِلاَّ ماشاء اللہ، اپنی کرسی اور اقتدار کی بقاء کے لئے ایسے لوگ ہر حربہ اختیار کرتے اور ہر قسم کی سٹنٹ بازی سے کام لیتے ہیں۔ والعیاذُ باللہ العظیم
۱۲۶.	 سو اس سے قوت ایمان و یقین کی انقلاب آفرینی کا کرشمہ اور اس کا مظہر و نمونہ ملاحظہ ہو کہ کہاں یہ لوگ ابھی کچھ ہی دیر قبل مقابلے میں جیتنے پر اپنے لئے خاص انعام و اکرام کا مطالبہ کر رہے تھے۔ اور کہاں اب یہی ہیں کہ لذت ایمان سے سرشاری و آشنائی اور قوت یقین سے سرفرازی کے بعد اپنے دین و ایمان کی خاطر اپنی جانوں کا نذرانہ بھی پیش کرنے کے لئے تیار ہیں۔ اور فرعون کی ان خوفناک دھمکیوں کو پر کاہ کی حیثیت بھی نہیں دیتے۔ فسبحان اللہ العظیم وسبحان اللہ وبحمدہ بکل حال من الاحوال، وفی کل موطنٍ من المواطن فی الحیاۃ
۱۲۸.	سو اس سے اصل حقیقت کو بھی واضح فرما دیا گیا کہ یہ زمین اللہ ہی کی ہے وہ اپنے بندوں میں سے جس کو چاہے اس کا وارث بنا دے۔ اور اس ارشاد سے فرعون کے اس فرعونی دعوے کی تردید بھی فرما دی گئی۔ جس کا اعلان اس نے اپنے فرعونی تکبر میں وَ اِنَّا فَوْقَہُمْ قَاہِرُوْنَ کے الفاظ سے کیا تھا۔ پس اس سے واضح فرما دیا گیا کہ زمین کا اصل مالک اللہ تعالیٰ ہی ہے وہی اپنے بندوں میں سے جس کو چاہتا ہے اپنی مشیت سے اور اپنی حکمت کے تقاضوں کے مطابق اس کا مالک بنا دیتا ہے اور آخرکار کامیابی انہی لوگوں کے لئے ہے جو اپنے خدا سے ڈرتے رہتے ہیں۔ وباللہ التوفیق لمایحب ویرید وعلی مایحب ویرید،
۱۲۹.	سو اس سے استخلاف فی الارض یعنی زمین کی خلافت عطاء فرمائے جانے کے اصل مقصد کی تذکیر و یاد دہانی فرما دی گئی کہ اس سے مقصود بندوں کا امتحان اور ان کی ابتلاء و آزمائش ہوتی ہے، یعنی یہ کہ کسی قوم کو اقتدار بخش کر اس کی آزمائش کی جاتی ہے کہ وہ اقتدار کو پا کر کیا رویہ اختیار کرتی ہے؟ حضرت واہب مطلق جل جلالہ، کے آگے جھکتی اور اس کا شکر بجا لاتی ہے یا غفلت و ناشکری کی راہ کو اپنا کر بغاوت و سرکشی پر اتر آتی ہے والعیاذُ باللہ۔ پھر پہلی صورت اختیار کرنے والوں کو وہ دنیا و آخرت دونوں میں اپنے ان خاص انعامات سے نوازتا ہے جس کا انہوں نے اپنے عمل و کردار سے اپنے آپ کو اہل اور مستحق بنایا ہوتا ہے، جبکہ دوسری صورت میں وہ ایسے باغیوں کو بالآخر اپنی گرفت و پکڑ میں لے لیتا ہے تاکہ اس طرح عدل و انصاف کے تقاضے پورے ہوں جو کہ تقاضا ہے عقل و نقل دونوں کا، والحمد للہ علی کل حال
۱۳۰.	اور اس طرح یہ لوگ بغاوت و سرکشی کو ترک کر کے اطاعت و عبدیت کی راہ کو اپنائیں اور اپنے لئے دارین کی سعادت و سرخروئی سے سرفرازی کی راہ ہموار کریں۔ سو اس اعتبار سے مصائب و آلام کے اندر بھی رحمت و عنایت خداوندی کا ایک خاص اور اہم پہلو پایا جاتا ہے، کہ اس سے انسان کی اکڑی ہوئی گردن میں خم آتا ہے اور وہ اپنے خالق و مالک کی طرف رجوع کرتا۔ اور اس کے آگے جھک کر اپنے لئے دارین کی سعادت و سرخروئی سے سرفرازی کا سامان کرتا ہے وباللہ التوفیق لما یحب و یرید، وعلیٰ مایحب ویرید
۱۳۱.	سو اکثر لوگ چونکہ اصل حقیقت کو جانتے نہیں، اور وہ حق اور حقیقت کے علم سے غافل اور بے بہرہ ہوتے ہیں اس لئے وہ طرح طرح کے اوہام و خرافات میں مبتلا ہوتے ہیں اور اسی کے نتیجے میں وہ اپنی اصلاح کی طرف متوجہ ہونے کے بجائے اپنے جرم و قصور کا الزام دوسروں کے سر پر ڈالتے ہیں سو اس طرح جب فرعونیوں پر کوئی مصیبت آتی تو وہ اپنی غلطی اور کوتاہی کی طرف متوجہ ہونے کے بجائے الٹا اس کو حضرت موسیٰ اور ان کے ساتھیوں کی نحوست قرار دیتے۔ کہ انہی کی وجہ سے آسمانی اور زمینی دیوتا ہم سے ناراض ہو گئے ہیں جس کی وجہ سے ہم لوگوں پر اس طرح کی مصیبتیں آرہی ہیں۔ سو اس کی تردید میں ارشاد فرمایا گیا کہ آگاہ رہو کہ ان کی نحوست اللہ تعالیٰ کے یہاں ہے۔ یعنی ان کی نحوست ان کی اپنی بد اعمالیوں کا نتیجہ ہے۔ جو اللہ تعالیٰ کے قانون و ضابطہ کے مطابق ان کے اعمال پر مترتب ہوتی ہے، لیکن ان کی اکثریت اس حقیقت کو جانتی نہیں، سو انسان کی سعادت و نحوست کا اصل تعلق اس کے اپنے عقیدہ و ایمان، اور عمل و کردار سے ہے اور ہر انسان اپنی نحوست کا ذمہ دار خود ہے، جیسا کہ دوسرے مقام پر اس بارے ارشاد فرمایا گیا اور صاف و صریح طور پر ارشاد فرمایا گیا وَکُلَّ اِنْسَانٍ اَلْزَمْنٰـہُ طٰائِرَہ، فِیْ عُنُقِہٖ الایٰۃ (الاسراء۔۱۳) یعنی ہر انسان کی نحوست اور اس کے نصیبے کو ہم نے اس کے گلے میں مڑھ دیا ہے۔
۱۳۵.	سو اس سے ان لوگوں کی بدبختی اور ان کی عہد شکنی کا نمونہ و مظہر سامنے آتا ہے کہ جب ان کو کوئی مصیبت آتی تو وہ بڑی لجاجت اور منت سماجت کے ساتھ حضرت موسیٰ سے عرض کرتے کہ آپ اپنے رب سے اس عہد کی بناء پر جو اس نے آپ سے فرما رکھا ہے، یعنی یہ کہ وہ آپ کی بات سنتا، اور آپ کی دعاء قبول کرتا ہے۔ سو آپ اس کے اس عہد کی بناء پر ہمارے لئے اس کے حضور دعاء کریں کہ وہ اس عذاب کو ہم سے دور کر دے۔ اگر آپ کی دعاء و سفارش سے اس کا یہ عذاب ہم سے ٹل گیا تو ہم ضرور بالضرور آپ کی بات بھی مانیں گے، اور بنی اسرائیل کو بھی آپ کے ساتھ جانے دیں گے۔ لیکن جونہی ہم ان سے اس عذاب کو ایک ایسی مدت تک کے لئے دور کر لیتے جس کو انہوں نے بہرحال پہنچنا ہوتا تھا، تو وہ یکایک اپنے عہد کو توڑ ڈالتے۔ سو عہد شکنی اور وعدہ خلافی ایسے بد باطن لوگوں کا پرانا وطیرہ ہے ایسوں کے اندر جو جب سے اب تک قائم و موجود ہے والعیاذُ باللہ العظیم
۱۳۶.	یعنی ان کو جتنی ڈھیل ملنا تھی وہ مل گئی۔ اور آخرکار ان کے ان جرائم کا ان سے انتقام لیا گیا۔ اور وہ اپنے ہولناک انجام کو پہنچ کر رہے۔ اور ان کو سب کی آنکھوں کے سامنے اور ان کے دیکھتے ہی دیکھتے غرق آب کر دیا گیا۔ سو اللہ تعالیٰ کی آیتوں کی تکذیب اور ان سے اعراض و رُوگردانی اور غفلت برتنے کا نتیجہ و انجام بہرحال بڑا ہی ہولناک ہوتا ہے، اس سلسلہ میں جتنی بھی ڈھیل کسی کو ملے، وہ بہرحال ڈھیل ہی ہوتی ہے۔ جس نے بالاخر اپنے وقت مقرر پر ختم ہو جانا ہوتا ہے، پس اس سے کبھی اس کے دھوکے میں نہیں پڑنا چاہیے والعیاذُ باللہ العظیم بکلِ حالٍ من الاحوال۔
۱۳۷.		۱:یعنی کسی کو اس کا یہ وعدہ کہ ان کو ہم اس زمین کا وارث بنائیں گے، اور ان کو اس کا اقتدار بخشیں گے، جیسا کہ اس سورہ کریمہ کی آیت نمبر۱۲٨ اور آیت نمبر۱۲٩ میں ارشاد فرمایا گیا ہے، اور جیسا کہ دوسرے مقام پر اس بارے ارشاد فرمایا گیا وَنُرِیْدُ اَنْ نَّمُنَّ عَلَی الَّذِیْنَ اسْتُضْعِفُوْا فِی الْاَرْضِ وَنَجْعَلَہُمْ أَئِمَّۃً وَّنَجْعَلَہُمُ الْوٰارِثِیْنَ (القصص۔۵) یعنی فرعون تو ان کو اپنے جبر و قہر کی بناء پر ہمیشہ دبا کر اور غلام بنا کر ہی رکھنا چاہتا تھا۔ لیکن ہم چاہتے تھے کہ ان دبا کر رکھے گئے مظلوموں پر احسان کریں ان کو اس ظلم سے نکال کر اور ان کو امام و پیشوا بنائیں۔ اور ان کو اس زمین میں اقتدار کا وارث بنائیں سو اپنے اس وعدے کو ہم نے پورا کر دیا۔
     ۲:  سو اس سے واضح ہو جاتا ہے کہ راہ حق پر صبر و استقامت ذریعہ فتح وظفر ہے اور بِمَاصَبَرُوْا کے ان کلمات کریمہ سے اس اہم اور بنیادی حقیقت کو واضح فرما دیا گیا کہ قوموں پر اللہ تعالیٰ کے جو انعامات ہوتے ہیں وہ ان کے اوصاف اور عمل و کردار ہی پر مبنی ہوتے ہیں یہ نہیں ہوتا کہ اللہ تعالیٰ محض کسی خاندان اور نسب کی بناء پر کسی کو اپنا محبوب اور چہیتا بنا دے، جیسا کہ یہود و  نصاریٰ کا کہنا تھا نَحْنُ اَبْنَاءُ اللّٰہِ وَاَحِبُّاءُ ہ، یعنی ہم اللہ کے بیٹے اور اس کے پیارے ہیں، سو یہ سب ان لوگوں کی من گھڑت باتیں ہیں، جن کی نہ کوئی اصل ہے نہ بنیاد اور نہ ہی ان کی کوئی اصل اور بنیاد ہو سکتی ہے۔
      ۳: سو اپنی جس مادی تعمیر و ترقی پر فرعونیوں کو بڑا ناز تھا وہ ان کے کچھ کام نہ آ سکی، ان کی شاندار تعمیرات، اونچے اونچے محلات، اور سرسبز و شاداب باغات، وغیرہ سب کچھ اجڑ کر رہ گیا۔ سو اس سے معلوم ہوتا ہے کہ فرعونیوں پر ان کی غرقابی کے علاوہ اور بھی تباہی آئی تھی جس نے ان کے محلات اور باغات وغیرہ کو اجاڑ کر رکھ دیا تھا۔ والعیاذ باللہ العظیم
۱۳۸.	یعنی سمندر پار کرتے ہی جب ان لوگوں کا گزر ایک ایسی مشرک قوم پر ہوا جو اپنے ہاتھوں کے گھڑے ہوئے بتوں پر چپکی بیٹھی تھی۔ تو شرک کے قدیم رسیا، اور بت پرستی کے یہ پرانے روگی، اور ان لوگوں کو دیکھتے ہی ان پر ریجھ گئے اور توحید و وحدانیت خداوندی کے لئے حضرت موسیٰ جیسے جلیل القدر پیغمبر کی بے مثال تعلیم و تلقین کے باوجود ان کے اندر ان کے شرک و بت پرستی کے قدیم جراثیم پھر سے عود کر آئے اور انہوں نے فوراً موسیٰ سے یہ مطالبہ کر دیا کہ اے موسیٰ تم ہمارے لئے بھی ایسے ہی معبود گھڑ دو جیسے کہ ان لوگوں کے معبود ہیں، سو اس سے اندازہ کیا جا سکتا ہے، کہ مصر کی غلامی، اور وہاں کے مشرکانہ ماحول کی بود و باش سے شرک کے اثرات ان لوگوں کے اندر کس قدر گہرے ہو چکے تھے، اور ان لوگوں کی ذہنی اور اخلاقی سطح کس قدر پست ہو چکی تھی، کہ یہ لوگ حضرت موسیٰ کی براہ راست تعلیم و تبلیغ، اور قدرت کے جلال و جمال کی اس قدر عظیم واضح شانیں دیکھنے کے باوجود یہ لوگ مشرکوں کے ایک ٹولے کو دیکھتے ہی ان پر ریجھ گئے، اور یہ جسارت و بیباکی کی اس حد تک پہنچ گئے کہ حضرت موسیٰ جیسے جلیل القدر پیغمبر سے بھی اسی طرح کے بت اپنے لئے بنانے کی درخواست کرتے ہیں سو قدیم مالوفات اور پرانی عادتوں کو چھوڑنا آسان نہیں ہوتا۔ اسی لئے نبی اکرم صلی اللہ علیہ و سلم نے فتح مکہ کے بعد مشرکوں اور شرک کے تمام آثار و نشانات کو یکسر مٹانے کے احکام جاری فرما دئیے تھے۔ تاکہ خام ذہن اور کمزور قسم کے لوگوں کے لئے یہ چیزیں بعد میں فتنہ نہ بن جائیں، علیہ افضل الصلوٰات، واتم السلیمات۔
۱۴۰.	سو حضرت موسیٰ نے ان لوگوں کے اس مطالبہ کے جواب میں ان کے قلوب و ضمائر کو جھنجھوڑتے ہوئے ان سے فرمایا کہ یہ لوگ جو کچھ کرنے میں لگے ہوئے ہیں وہ اللہ تعالیٰ کے یہاں تباہ و برباد ہے۔ اور جو کام یہ لوگ کر رہے ہیں وہ سراسر باطل ہیں، تو کیا تم لوگ مجھ سے یہ چاہتے ہو کہ میں اللہ تعالیٰ کے سوا تمہارے لئے کوئی اور معبود تلاش کروں؟ حالانکہ اسی وحدہٗ لاشریک نے تم لوگوں کو سب جہانوں پر فضیلت و فوقیت بخشی ہے، پس تم لوگ ذرا سوچو کہ یہ کتنی بڑی ناشکری اور کس قدر ظلم و بے انصافی ہے جس کا ارتکاب تم لوگ کرتے ہو؟ اور تم توحید کے مقام بلند سے گر کر شرک کے کس قدر ہولناک گڑھے میں پہنچنا چاہتے ہو؟والعیاذ باللہ العظیم
۱۴۲.	سو حضرت موسیٰ کو جب تورات اور شریعت سے نوازنے کے لئے اللہ تعالیٰ نے کوہ طور کے ایک مخصوص مقام پر حاضری کا حکم دیا۔ جیسا کہ سورہ طٰہٰ وغیرہ میں مذکور ہے تو اس دوران اپنی نیابت و خلافت کے لئے حضرت موسیٰ نے اپنے بھائی حضرت ہارون کو مقرر فرمایا۔ اور ان کو اس بارے میں اس موقع پر خاص ہدایات دیں جن کا ذکر یہاں فرمایا جا رہا ہے۔ سو آپ نے ان سے فرمایا کہ میری اس غیابت میں میری قوم کا خاص خیال رکھنا، کہ ان کے اندر اس دوران کوئی خرابی و بگاڑ، فتنہ و فساد اور ضلالت و گمراہی، پیدا نہ ہونے پائے۔ اور اگر اس طرح کی کوئی چیز رونما ہو جائے تو اس کی اصلاح کرتے رہنا۔ اور فساد پھیلانے والوں کی روش کی کبھی پیروی نہ کرنا۔ سو حضرت موسیٰ کے ان کلمات سے یہ مترشح ہوتا ہے کہ آپ کی قوم کے اندر کچھ فسادی عناصر ایسے موجود تھے جن کی فتنہ انگیزی کے بارے میں آنجناب کو خاص خدشہ و اندیشہ تھا اس لئے آپ نے حضرت ہارون کو اس موقع پر اس بارے بطور خاص تنبیہ و تذکیر فرمائی۔ علیٰ نبینا وعلیہما الصلوٰۃ والسلام۔
۱۴۳.	سو حضرت موسیٰ کی درخواست دید و زیارت کے جواب میں جب اللہ تعالیٰ نے اس پہاڑ پر تجلی فرمائی تو وہ ریزہ ریزہ ہو گیا، اور حضرت موسیٰ بیہوش ہو کر گر پڑے۔ اور ہوش میں آنے کے بعد اللہ تعالیٰ کے حضور عرض کیا کہ اے اللہ تو پاک ہے، یعنی تو پاک ہے اس سے کہ تجھے کوئی ان ناسوتی آنکھوں سے دیکھ سکے۔ اور میں نے اس کے لئے جو درخواست پیش کی تھی، میں اس سے توبہ کرتا ہوں۔ اور میں سب سے پہلے اس بات پر ایمان لاتا ہوں کہ تیری ذات اقدس و اعلیٰ ہماری دید و مشاہدہ سے اعلیٰ و بالا ہے۔ واضح رہے کہ اللہ تعالیٰ نے اس موقع پر حضرت موسیٰ کو یہ سب کچھ جو دکھایا تو اس سے اصل مقصود بنی اسرائیل کی محسوس پرستی کی ذہنی اور عقلی بیماری کا ازالہ کرنا تھا۔ تورات میں یہ بات کئی مواقع پر مذکور ہوئی ہے کہ بنی اسرائیل نے حضرت موسیٰ سے خدا کو دکھانے کا مطالبہ کیا۔ ان بدبختوں کا کہنا تھا کہ جب اللہ آپ سے بات کرتا ہے تو ہم سے رُو در رُو بات کیوں نہیں کرتا؟ تاکہ ہم اس کو دیکھیں۔ اللہ تعالیٰ کی وہ تمام شانیں جو اب تک ان لوگوں نے دیکھی تھیں وہ ان کے اطمینان کے لئے کافی نہیں تھیں کیونکہ وہ پیکر محسوس کے خوگر ہو گئے تھے جیسا کہ آج تک یہی ہے، انسانیت بالعموم پیکر محسوس کی خوگر، اور اس کی غلام بنی ہوئی ہے، اس لئے ایسی دنیا حس و مشاہدے کے دائرے کے باہر کے حقائق کو ماننے اور تسلیم کرنے کے لئے تیار ہی نہیں ہوتی۔ حالانکہ اصل حقائق وہی ہیں جو دائرہ محسوسات سے وراء اوراء ہیں۔ اور کائنات کے وجود اور اس کی بقاء کا مدار و انحصار انہی پر ہے۔ مگر محسوسات اور مادیات کا غلام انسان بڑے تکبر اور غور کے ساتھ ان کا انکار کرتا ہے اور اپنی سائنسی اور مادی ترقی کے زعم اور گھمنڈ میں وہ حق بات کو سننے اور ماننے کے لئے تیار ہی نہیں ہوتا۔ اور اسطرح وہ اپنی محرومی اور سیاہ بختی کے داغ کو اور پکا کرتا جاتا ہے حالانکہ دنیاوی ترقی۔ اور مادی وسائل کا یہ پہلو دنیا کا صرف ایک پہلو ہے اور بس۔ یعنی اس کا صرف مادی اور ظاہری پہلو۔ حالانکہ آخرت کی بے مثال اور لامحدود زندگی کے علاوہ خود اس دنیاوی زندگی کے بھی دوسرے کئی اہم پہلو ہیں، جن سے ایسے لوگ محروم اور غافل ہیں۔ فَصَدَقَ اللّٰہُ الْقَائِلُ یَعْلَمُوْنَ ظَاہِرًا مِّنَ الْحَیَاۃِ الدُّنْیَا وَہُمْ عَنِ الْاٰخِرَۃِ ہُمْ غَافِلُوْنَ (الروم۔۷) سو محسوس پرستی کے اسی خوفناک اور تباہ کن مرض کی بناء پر مادہ پرست انسان نے اپنے معبود بھی خود اپنے ہاتھوں سے گھڑے، اور برابر گھڑے جا رہا ہے۔ اور اسی مرض کی بناء پر کل کے ان مشرکوں اور بنی اسرائیل کے ان بت پرستوں کا دل بھی بن دیکھے خدا پر جمتا نہیں تھا۔ اس لئے انہوں نے حضرت موسیٰ سے بھی ایسے مصنوعی معبود بنا دینے کا بیہودہ مطالبہ کر دیا تھا۔ اس لئے اللہ تعالیٰ نے حضرت موسیٰ کے ذریعے ایسے لوگوں کے لئے اس حقیقت کو واضح فرما دیا کہ خداوند قدوس ظاہری آنکھوں سے دیکھنے اور ہاتھوں سے چھونے کی چیز نہیں، جس طرح کہ بتوں کے پجاریوں نے سمجھ رکھا ہے۔ بلکہ اس کو صرف عقل و دل کی آنکھوں سے ہی دیکھا جا سکتا ہے البتہ ظاہری آنکھوں سے اس کی صفات کے ان جلووں کو دیکھا جا سکتا ہے جو اس کائنات میں ہر طرف پھیلے بکھرے ہیں، جو اس کی عظمت شان کی گواہی دے رہے ہیں، سبحانہ و تعالیٰ
۱۴۶.	سو اس سے واضح فرما دیا گیا کہ تکبر یعنی اپنی بڑائی کا زعم و گھمنڈ باعث محرومی ہے۔ پس جو لوگ خداوند قدوس کی زمین میں رہنے بسنے اور اس کی گوناگوں نعمتوں پر پلنے بڑھنے کے باوجود اس کے اوامر و ارشادات سے بے نیاز بن کر رہتے ہیں اور اس کی بخشی ہوئی نعمتوں کو وہ اپنا ذاتی استحقاق سمجھتے ہیں وہ اس کی توفیق و عنایت سے محروم ہو جاتے ہیں۔ اور ایسے لوگوں کے اندر خیر اور ہدایت کی رغبت مردہ ہو جاتی ہے۔ جس کے نتیجے میں اگر ان کو حق و ہدایت کی راہ دکھائی جائے تو وہ اس کو اپنانے اور اختیار کرنے کے بجائے الٹا اس سے دور بھاگتے ہیں، اور اس کے برعکس اگر ان کو گمراہی کی کوئی راہ دکھائی جائے تو اس کو وہ فوراً اپنا لیتے ہیں اور یہ سب اس لئے ہوتا ہے کہ وہ اللہ تعالیٰ کی آیتوں کو جھٹلاتے اور ان سے غفلت و لاپرواہی برتتے ہیں، والعیاذ باللہ العظیم بکل حالٍ من الاحوال،
۱۴۷.	سو اللہ تعالیٰ کی آیتوں کی تکذیب اور انکار آخرت کا جرم ایسا ہولناک اور اس قدر سنگین جرم ہے کہ اس سے سب اعمال حبط اور اکارت چلے جاتے ہیں، والعیاذُ باللہ جل وعلا آخرت میں صرف انہی اعمال کی قدر و قیمت اور ان کا وزن ہو سکتا ہے، جو اللہ تعالیٰ کی تعلیمات و ہدایات کے مطابق اس کی رضاء و خوشنودی کے لئے اور آخرت کے ایمان و یقین کے ساتھ کئے جائیں۔ وباللّٰہ التوفیق لما یُحِبُّ ویرید، وعلی مایُحِبُّ ویرید۔
۱۴۸.	کہ انہوں نے اس بچھڑے کو جو کہ ایک مصنوعی اور بے حقیقت بچھڑا تھا اس کو انہوں نے اپنا معبود بنا کر شرک کا ارتکاب کیا، جو کہ ظلم عظیم، اور ظلم بالائے ظلم ہے جس کا ارتکاب ان لوگوں نے اپنے خالق و مالک کے حق میں بھی کیا اپنے رسول کے حق میں بھی اور خود اپنی جانوں کے حق میں بھی، سو اس سے ان لوگوں کی بلادت و  سفاہت، اور انکی بے قدری و ناشکری، کے کھلے مظاہر سامنے آتے ہیں کہ ایک طرف تو حضرت حق جَلَّ مَجْدُہ، نے ان کو کیسے کیسے عظیم الشان اور بے مثال انعامات اور احسانات سے نوازا۔ اور اپنے پیغمبر کے ذریعے ان کو نور حق و ہدایت سے سرفراز کرنے کے لئے کیسے کیسے انتظامات فرمائے، جن کا ذکر جگہ جگہ اور طرح طرح سے فرمایا گیا ہے، مگر انہوں نے دعوت حق و ہدایت کو مان کر اور ایمان لا کر نہ دیا۔ مگر دوسری طرف یہ لوگ سامری جیسے دجال کی ایک ہی دعوت و پکار پر اس کے اس مصنوعی بچھڑے کے آگے جھک گئے، جو اصل، حقیقی اور سج مچ کا بچھڑا بھی نہیں تھا۔ بلکہ ایک خود ساختہ اور مصنوعی دھڑ تھا، جس سے بھاں بھاں کی ایک بے معنی آواز نکلتی تھی اور بس مگر سامری کے کہنے پر انہوں نے اس بے حقیقت چیز کو اپنا خدا مان لیا اور یہ سب اس کے آگے سجدہ ریز ہو گئے۔ یہاں تک کہ اس کے بارے میں ان بدبختوں نے یہ تک بکواس کر دی کہ یہی تمہارا وہ معبود ہے جس نے تم لوگوں کو فرعون کی غلامی سے چھڑایا۔ اور یہی تم کو اپنی راہنمائی میں ارض موعود کی بادشاہی دلائے گا۔ اتنا بڑا ظلم؟ اس قدر بیہودہ بکواس؟ اور وہ بھی حضرت موسیٰ جیسے جلیل القدر پیغمبر کی زندگی میں؟ سو کیسے بے انصاف اور کس قدر ظالم لوگ تھے یہ لوگ؟ اور کتنا بڑا صبر، اور کس قدر جگر گردہ تھا حضرت موسیٰ کا۔ جنہوں نے اس سب کے باوجود خباثت و نجاست کے ان بوروں کو اس کے بعد اللہ کی سرزمین پر زندہ چھوڑ دیا؟ سو یہ حضرات انبیاء و رسل ہی کا جگر گردہ، اور انہی کا حلم۔ اور ان ہی کی شان ہو سکتی ہے علیٰ نبینا وعلیٰ سائرھم الصلوٰۃ والسلام، اللہ تعالیٰ ہمیشہ اپنی حفاظت و پناہ میں رکھے، آمین
۱۴۹.	سُقِطَ فِیْ اَیْدِیْہِمْ عربی زبان کا ایک محاورہ ہے، جس کے معنی نادم اور خجل ہونے کے آتے ہیں۔ اور ندامت و خجالت کا لازم چونکہ غلطی پر متنبہ ہونا ہوتا ہے اس لئے اس کا مطلب یہ ہو گیا کہ جب ان لوگوں کو اپنے کئے پر ندامت و شرمندگی ہوئی۔ تو ان کو اپنی حماقت کا احساس ہوا۔ اور ظاہر ہے کہ یہ احساس انہی لوگوں کو ہوا ہو گا جن کے اندر کچھ سوجھ بوجھ موجود تھی سو انہوں نے دیکھا کہ وہ یقیناً راہ حق سے بہک اور بھٹک چکے ہیں، تو انہوں نے کہا کہ اگر ہمارے رب نے ہم پر رحم نہ فرمایا۔ اور ہماری بخشش نہ فرمائی تو یقیناً ہم لوگ بڑے سخت خسارے میں پڑ گئے۔
۱۵۰.	سو اس سے حضرت موسیٰ کی دینی حمیت اور آنجناب کے غلبہ حال کی تصویر پیش فرمائی گئی ہے کہ قوم کی اس گمراہی سے لاحق ہونے والے صدمے اور تاثر کے نتیجے میں حضرت موسیٰ نے ان تختیوں کو ایک طرف ڈال دیا۔ اور حضرت ہارون کا سر اور ان کا شانہ پکڑ کر ان کو جھنجھوڑا کہ یہ کیا ہوا؟ اور کیوں ہوا؟ اس قدر خبیث فتنے کو سر کیوں اٹھانے دیا؟ اور اللہ تعالیٰ کے معاملے میں یہ جوش و جذبہ مطلوب و مامور، اور غیرت ایمانی کا تقاضا اور ایک طبعی و فطری اور محمود امر بھی ہے، اور حضرت ہارون کے ساتھ قلبی تعلق و لگاؤ کا مظہر بھی۔ اس لئے حضرت ہارون نے اس کے جواب میں محبت و پیار اور رِقّت بھرے اندازو اسلوب میں ان کے سامنے اپنی صفائی بیان فرمائی۔ علی نبینا وعلیہما الصلوٰۃُ والسلام،
۱۵۱.	سو حضرت ہارون نے حضرت موسیٰ کے غضب و عتاب کے جواب میں جب اپنی صفائی پیش کی۔ اور بتایا کہ میرا اس میں کوئی قصور نہیں تھا۔ میں نے تو اپنے بس کی حد تک فتنے کو روکنے اور قوم کو سمجھانے کی پوری کوشش کی، انہوں نے میری کوئی بات نہیں مانی۔ اور یہ اس حد تک بگڑ گئے تھے کہ قریب تھا کہ مجھے قتل کر دیں۔ سو اس سے واضح ہے کہ حضرت ہارون نے اس ضمن میں کوئی کوتاہی کی تھی۔ بلکہ انہوں نے اس فتنے کے مقابلے کے لئے اپنی جان کو خطرے میں ڈال دیا تھا، لیکن صورت حال یہ تھی کہ لوگوں کی بھاری اکثریت سامری کے چکر میں آ گئی تھی۔ حضرت ہارون کے ساتھ تھوڑی سی تعداد باقی رہ گئی تھی۔ اور ان کے بس نہیں تھا کہ وہ زور اور قوت کے ساتھ ان گمراہوں کا مقابلہ کریں، اور ان کو اس فتنے سے روکیں، اس لئے انہوں نے مصلحت اسی میں دیکھی کہ صبر و برداشت اور خاموشی ہی سے کام لیں۔ تاکہ قوم کے اندر مزید خرابی و فساد، اور خرابے اور انتشار کی نوبت نہ آنے پائے یہاں تک کہ حضرت موسیٰ واپس آ جائیں، اور وہ اپنے شخصی اثر و رسوخ سے اس فتنے کا قلع قمع کر سکیں۔ جیسا کہ سورہ طٰہٰ وغیرہ میں اس کی تصریح موجود ہے سو حضرت موسیٰ جب حضرت ہارون کی اس معذرت سے مطمئن ہو گئے اور ان کے سامنے واضح ہو گیا کہ حضرت ہارون کا واقعی اس میں کوئی قصور نہیں تھا تو آپ اپنے رب کی طرف متوجہ ہو گئے۔ اور اپنے اور اپنے بھائی کے لئے مغفرت و بخشش اور رحمت و عنایت کی دعا مانگنے لگے، علی نبینا وعلیہما الصلوٰۃ والسلام۔
۱۵۲.	سو اس سے بنی اسرائیل کو یہ وعید سنائی گئی کہ جن لوگوں نے گوسالہ پرستی کے اس سنگین اور انتہائی ہولناک جرم کا ارتکاب کیا ان کے لئے آخرت سے پہلے اس دنیا میں بھی ان کے رب کی طرف سے غضب اور ذلت و رسوائی کی سزا ہے۔ اس لئے کہ یہ اللہ پر افتراء کا سنگین جرم ہے۔ اور اللہ پر افتراء پردازی کرنے والوں کی یہی سزا ہے۔ والعیاذ باللہ العظیم۔
۱۵۳.	سو اس ارشاد ربانی کے ذریعے اس سنگین جرم سے توبہ کرنے والوں کے لئے بخشش اور رحمت کا مژدہ جانفزا سنایا گیا، اور اس حقیقت کو واضح فرما دیا گیا کہ جن لوگوں نے گناہ کے بعد صدق دل سے توبہ کی۔ اور انہوں نے اپنے ایمان کی تجدید کرلی، اللہ ان کو معاف فرما دے گا کہ وہ بڑا ہی غفور و رحیم ہے۔ یہاں توبہ کے ساتھ ایمان کا بھی ذکر فرمایا گیا ہے۔ اور یہ اس لئے کہ بعض گناہ ایسے ہوتے ہیں جن سے انسان کا ایمان بھی سلب ہو جاتا ہے۔ اور بنی اسرائیل کا یہ گناہ انہی گناہوں میں سے تھا۔ اس لئے اس میں توبہ کے ساتھ تجدید ایمان کی شرط بھی لگا دی گئی۔ اگر گناہ اس نوعیت کا نہ ہو تو اس میں توبہ کے ساتھ اپنے رویے اور حال کی اصلاح ہی کافی ہوتی ہے۔ اس لئے یہاں پر بنی اسرائیل کے ان لوگوں کے بارے میں ارشاد فرمایا گیا کہ انہوں نے توبہ کی اور وہ ایمان لائے،
۱۵۵.	سو حضرت موسیٰ نے اس سلسلہ میں اپنے رب کے حضور عرض کیا کہ اس جرم کا ارتکاب تو ہم میں سے کچھ بدبختوں نے کیا، اور تیری رحمت سے یہ امر بعید ہے کہ تو چند نادانوں کے جرم کی پاداش میں سب کو ہلاک کر دے، سو یہ تو محض تیری ایک آزمائش تھی۔ اور تیری آزمائش سے عہدہ برآء وہی لوگ ہو سکتے ہیں جن کو تیری توفیق حاصل ہوتی ہے۔ اور جن کو تیری توفیق نصیب نہیں ہوتی وہ محروم اور گمراہ ہو جاتے ہیں۔ سو اس سے حضرت موسیٰ نے دراصل اللہ تعالیٰ کی اس سنت کا حوالہ دیا ہے جس کو ہدایت و ضلالت کے بارے میں اللہ تعالیٰ نے اختیار فرمایا ہے اور جس کو قرآن میں کئی جگہ بیان فرمایا گیا ہے۔ بہرکیف اس سے یہ درس عظیم دیا گیا کہ بندے کو بہرحال اللہ ہی کی طرف رجوع کرنا چاہیے وباللہ التوفیق
۱۵۶.	سو حضرت موسیٰ کی اس دعاء و درخواست کے جواب میں اللہ تعالیٰ نے عذاب اور رحمت کے بارے میں اپنے قانون اور ضابطہ کو بیان فرما دیا۔ چنانچہ ارشاد فرمایا گیا کہ عذاب کے بارے میں تو میرا قانون اور ضابطہ یہ ہے کہ وہ میں ان ہی لوگوں کو دیتا ہوں جو میرے قانون عدل و انصاف کے مطابق اس کے مستحق ہوتے ہیں، رہی میری رحمت تو وہ اس دنیا میں ہر چیز پر چھائی ہوئی ہے جس کو بھی وجود کی نعمت ملی ہے، وہ میرے ہی فضل و کرم سے ملی ہے۔ اور جس کو رزق پہنچ رہا ہے، وہ میرے ہی خوان کرم سے پہنچ رہا ہے۔ مومن و کافر، اور شاہ و گدا، جس کے پاس جو بھی کچھ ہے، وہ سب میری ہی رحمت کا نتیجہ، اور میرا ہی دیا بخشا ہے، سو دنیا کی یہ عمومی رحمت سب ہی کے لئے ہے۔ رہ گئی آخرت سے متعلق میری خاص رحمت تو اس سے میں انہی لوگوں کو نوازوں گا جن میں یہ اور یہ خاص صفتیں پائی جاتی ہونگی، کہ وہ مجھ ہی سے ڈرتے ہوں۔ زکوٰۃ اداء کرتے ہوں اور جو ہماری آیتوں پر صدق دل سے ایمان رکھتے ہوں گے۔
۱۵۷.		۱: یہاں پر یہ نہیں فرمایا گیا کہ وہ ان کی صفات کو تورات اور انجیل میں پائیں گے بلکہ فرمایا گیا یَجِدُوْنَہ، یعنی وہ خود ان کو تورات و انجیل میں لکھا ہوا پائیں گے، یعنی ان کتابوں میں ان کی صفات کو اس طرح بیان فرمایا گیا ہے کہ گویا کہ وہ خود مشخص ہو کر ان کے اندر موجود ہیں جس کے بعد ان کے بارے میں کسی قسم کے شک و شبہ اور کسی طرح کے اشتباہ کی کوئی گنجائش نہیں رہتی، اور ان کی ان صفات میں نبی اُمّی ہونے کی صفت ایک امتیازی اور معجزانہ صفت ہے، کہ آنجناب نے دنیا میں کسی سے ایک حرف نہ پڑھنے کے باوجود دنیا کو ان عظیم الشان اور بے مثال علوم و معارف سے نوازا کہ جن کی دوسری کوئی نظیر و مثال ممکن نہیں، علیہ الصلوٰۃ والسلام۔
     ۲:  سو آیت کریمہ کے اس آخری حصے سے دارین کی سعادت و سرخروئی اور حقیقی فوز و فلاح سے سرفرازی سے متعلق جامع اور اصولی تعلیم سے نوازا گیا ہے، چنانچہ اس سے واضح فرما دیا گیا کہ اللہ تعالیٰ کے یہاں کامیابی اور فوز و فلاح سے سرفرازی کا تعلق کسی نسل و نسب اور قوم قبیلے سے نہیں، جس طرح کہ بعض قومیں اسی غلط فہمی کی بناء پر نسلی تفاخر اور استکبار میں مبتلا ہوئیں، اور اس کے نتیجے میں وہ ہلاکت و تباہی کے دائمی گڑھے میں جا گریں، والعیاذُ باللہ بلکہ فوز و فلاح کا اصل تعلق انسان کے اپنے ایمان و عقیدہ، اور عمل و کردار سے ہے۔ اور جس کے اہم اور بنیادی عناصر یہ چار چیزیں ہیں، جن کا ذکر اس آیت کریمہ میں فرمایا گیا ہے، یعنی یہ کہ وہ اس نبی اُمّی پر صدق دل سے ایمان لائیں جن کا ذکر تورات و انجیل میں ہے، اور جو سب نبیوں کے خاتم اور ان کے امام ہیں۔ یعنی حضرت محمد صلی اللہ علیہ و سلم دوسرے یہ کہ وہ ان کی صحیح معنی میں تعظیم و تکریم کریں۔ کیونکہ اللہ تعالیٰ کی مخلوق میں انسان پر سب سے بڑا حق انہی کا ہے، اور تیسرے یہ کہ وہ راہِ حق میں ان کی مدد کریں۔ یعنی ان کے لائے ہوئے دین حق کی نصرت و امداد کریں۔ اور چوتھے یہ کہ وہ اس نور حق کی اتباع و پیروی کریں، جو اس پیغمبر کے ساتھ اتارا گیا ہے، یعنی قرآن مجید کی، جو کہ دارین کی سعادت و سرخروئی سے سرفرازی کا واحد ذریعہ ہے، سو ایسے لوگوں کے بارے میں جن میں یہ چاروں صفتیں پائی جائیں گی، ارشاد فرمایا گیا اور حَصْر و قصر کے انداز و اسلوب میں ارشاد فرمایا گیا، کہ یہی ہیں حقیقی فوز و فلاح سے سرفراز ہونے والے، خواہ وہ کوئی بھی ہوں اور کہیں کے بھی ہوں، وباللّٰہ التوفیق لما یحب ویرید، وعلیٰ مایحب ویرید وہو الہادی الی سواء السبیل۔
۱۵۸.	یعنی اس راہ راست سے جو کہ عقل و نقل اور فطرتِ سلیمہ کے تقاضوں کے عین مطابق، اور دارین کی سعادت و سرخروئی سے سرفراز کرنے والی واحد راہ ہے۔ سو اس ارشادِ رّبانی سے اس راہِ راست کی تعیین و تشخیص بھی فرما دی گئی۔ اور اس سے سرفرازی کا طریقہ بھی تعلیم و تلقین فرما دیا گیا۔ سو وہ راہ وہی راہ ہے جس کو اس نبی اُمّی نے دنیا کے سامنے پیش فرمایا ہے، جس کو خالق ارض و سماء نے سب دنیا جہاں کی ہدایت و راہنمائی کے لئے مبعوث فرمایا ہے، اس وحدہٗ لاشریک کے سوا کوئی بھی معبود نہیں، اور زندگی اور موت کا سب اختیار اسی کے قبضہ قدرت و اختیار میں ہے۔ پس تم لوگ صدقِ دل سے ایمان لاؤ اللہ پر اور اس کے اس رسول نبی اُمّی پر، جو کہ ایمان رکھتا ہے اللہ پر اور اس کے کلمات پر، اور اسی کی پیروی کرو تو اس کے نتیجے میں تم راہ راست سے سرفراز ہو جاؤ گے۔ وباللہ التوفیق لمایحب ویرید، وعلیٰ مایحب ویرید، وہو الہادی الی سواء السبیل
۱۵۹.	قرآن حکیم نے جہاں مختلف مقامات پر بنی اسرائیل کی عہد شکنیوں اور ان کی بد اعمالیوں پر شدت کے ساتھ ان کی نکیر فرمائی اور ان کی سرزنش کی ہے، وہیں پر انکے اندر موجود ان نیک لوگوں کی تحسین بھی فرمائی ہے جو راہ حق پر قائم تھے، ایسے لوگ تعداد میں اگرچہ تھوڑے تھے۔ لیکن بنی اسرائیل کے اندر وہ موجود بہرحال رہے، اور اصل میں یہی وہ قیمتی عناصر تھے جن کی وجہ سے بنی اسرائیل کو ان کے جرائم کے باوجود مہلت ملتی رہی سو یہاں بھی اس بارے میں ارشاد فرمایا گیا کہ حضرت موسیٰ کی نابکار و ناہنجار قوم کے اندر ایک گروہ ایسے لوگوں کا بھی برابر موجود رہا، جو حق کے مطابق لوگوں کی راہنمائی کرتا اور عدل و انصاف کے تقاضوں کے مطابق ان کے معاملات کے فیصلے کرتا تھا۔ یعنی ان کے علماء اور قضاۃ دونوں ہی گروہوں میں ایسے اچھے لوگ ہمیشہ پیدا ہوتے رہے، جو حق کی ہدایت و راہنمائی کرتے، اور اسی کے مطابق ان کے درمیان فیصلے کرتے تھے۔
۱۶۱.		۱:سو اس سے یہ حقیقت واضح ہو جاتی ہے کہ اللہ تعالیٰ کے احکام اور اس کے اوامر و ارشادات سے منہ موڑنا۔ اور اِعْراض و رُو گردانی برتنا خود اپنے ہی اوپر ظلم کرنا ہے، کیونکہ اللہ پاک کے احکام اور اس کے اوامر و ارشادات سراسر بندوں ہی کے بھلے کے لئے ہوتے ہیں، ورنہ اللہ پاک کا ان سے اپنا کوئی مفاد وابستہ نہیں ہو سکتا۔ وہ ہر طرح سے اور ہر اعتبار سے غنی و بے نیاز ہے سبحانہ و تعالیٰ لیکن وہ چونکہ رحمان اور رحیم بھی ہے اس لئے وہ چاہتا ہے کہ اس کے بندے اس کے احکام و ارشادات پر عمل کر کے اس کی رحمت کے مستحق بنیں، اور اسطرح وہ خود اپنی بھلائی اور بہتری کا سامان کریں۔ دنیا کی اس عارضی زندگی میں بھی، اور آخرت کے اس حقیقی اور ابدی جہاں میں بھی جو اس دنیا کے بعد آنے والا ہے سو اس کے احکام سے منہ موڑنا خود اپنی ہی جانوں پر ظلم کرنا ہے والعیاذ باللہ العظیم۔ 
	۲: یعنی سجدے کا لفظ یہاں پر اپنے مشہور و معروف معنوں میں نہیں ہے کیونکہ اس کے ساتھ دروازے کے اندر داخل ہونا متعذر ہے، اس لئے سجدے کا یہ لفظ یہاں پر جھکنے کے معنی میں ہے، جو تقاضائے ادب و احترام ہے، اور یہ بھی ہو سکتا ہے کہ اس کو حال مقدرہ مانا جائے۔ یعنی دروازے سے داخل ہونے کے بعد اپنے خالق و مالک کے آگے اس کی شکر گزاری کے لئے سجدہ ریز ہو جانا، جو کہ تقاضا ہے بندے کی شان عبدیت کا اور جو حق ہے حضرت خالق جَلَّ جَلَالُہ، کا، اس کے گوناگوں اور لا متناہی احسانات و انعامات کا، اور شکر نعمت ہی نعمت سے سرفرازی اور اس کی حفاظت و بقاء کا ذریعہ و وسیلہ ہے، وباللہ التوفیق لمایحب ویرید، وعلیٰ مایحب ویرید، بکل حالٍ من الاحوال،
۱۶۲.	سو اس سے ایک تو یہ حقیقت واضح ہو جاتی ہے کہ اللہ تعالیٰ کی بتائی ہوئی باتوں اور اس کے ارشاد فرمودہ کلمات کو اپنے طور پر بدلنا اور ان میں تحریف و تغییر سے کام لینا ظلم ہے، والعیاذُ باللہ۔ پس اس سے ان زائغین اور اہل بدعت کو سبق لینا چاہئے۔ جو اپنی مخصوص اہواء و اغراض کی خاطر کتاب و سنت کی نصوص کریمہ کے اندر طرح طرح کی تحریفات سے کام لیتے ہیں، والعیاذُ باللہ العظیم، اور دوسری طرف اس سے یہ بات بھی واضح ہو جاتی ہے کہ اللہ کی معصیت و نافرمانی کی سزا کبھی کبھی آخرت سے پہلے اس دنیا میں بھی ملتی ہے، والعیاذُ باللہ، اللہ تعالیٰ ہمیشہ اور ہر اعتبار سے اور ہر موقع و مقام پر اپنی حفاظت و پناہ میں رکھے۔ اٰمین ثم اٰمین۔
۱۶۳.	 	۱: ہُمْ کی ضمیر مفعول سے یہاں پر مراد یہود ہیں جن سے متعلق یہ سلسلہ کلام چل رہا ہے، اور جن کے کردار کے کچھ نمونے اوپر بیان فرمائے گئے ہیں، اور جو اپنی بڑائی کے زعم و گھمنڈ میں مبتلا تھے، اور جو اپنے آپ کو اللہ کی اولاد اور اس کے چہیتے بتاتے تھے، سو ان کے بارے میں اور ان کے زجر و توبیخ کے لئے ارشاد فرمایا گیا کہ اگر یہ لوگ اپنے ان کرتوتوں کے باوجود اپنی بڑائی اور بزرگی کے زعم اور گھمنڈ میں مبتلا ہیں، تو ان سے ذرا اس بستی کے بارے میں پوچھو جس نے قانون سبت کے بارے میں حکم عدولی کی تھی۔ اور اس کی سزا و پاداش میں ان کو ایسی سزا دی گئی تھی جس سے ان کو نمونہ عبرت بنا دیا گیا تھا۔ سو ان سے اس کے بارہ میں پوچھو تاکہ اپنے آپ کو شعب اللہ المختار، یعنی اللہ کی چنی ہوئی مخلوق (Chosen People) کہنے والے یہ لوگ ذرہ اپنے گریبان میں جھانک کر دیکھیں کہ جن کے کرتوت یہ اور یہ ہوں، وہ اس طرح کے دعوے کرتے ہوئے آخر شرماتے کیوں نہیں؟ ان کو ایسے دعوے کرنے سے قبل ذرا اپنے بارہ میں سوچنا، اور اپنے گریبانوں میں جھانک کر دیکھنا چاہیے کہ ان کے کام اور کرتُوت کیا ہیں، اور دعوے کیا؟
     ۲: سو اس سے بنی اسرائیل کے لئے ایک خاص ابتلاء و آزمائش کا ذکر فرمایا گیا ہے اور وہ یہ کہ یہ لوگ چونکہ ساحل سمندر پر رہتے تھے وہاں سے مچھلیاں پکڑنا اور ان کو کھانا اور بیچنا اور ان کا کاروبار کرنا ان کا خاص مشغلہ بھی تھا، اور ذریعہ معاش بھی۔ یہود کی شریعت میں ہفتے کے روز شکار کرنا اور مچھلیاں پکڑنا منع تھا۔ اب قدرت کی طرف سے ان کی آزمائش کے لئے یہ صورت پیش آئی کہ ہفتے کے روز تو مچھلیاں ابھر ابھر کر سامنے آتیں۔ لیکن جس دن ہفتہ نہ ہوتا اس دن مچھلیاں بالکل نہ آتیں۔ یا بہت کم آتیں تو اس سے یہود کے لئے سخت آزمائش کی صوت پیش آ گئی۔ لیکن یہ لوگ صبر نہ کر سکے۔ اور انہوں نے ہفتے کے روز مچھلی کے شکار کے لئے مختلف حیلوں بہانوں سے کام لینا شروع کر دیا۔ اور اللہ پاک سبحانہ و تعالیٰ کی سنت اور اس کا دستور یہ ہے، کہ جب کوئی قوم یا جماعت نافرمانی میں اصرار کی حد تک بڑھ جاتی ہے اور ناصحین کی نصیحت پر بھی کان نہیں دھرتی، اور ان کے سمجھانے سے بھی باز نہیں آتی تو اس سلسلے میں اس کی آزمائش اور بھی سخت کر دی جاتی ہے یہاں تک کہ وہ اپنے انجام کو پہنچ کر رہتی ہے۔ والعیاذُ باللہ سو یہی صورت بنی اسرائیل کے ان لوگوں کے لئے پیش آئی جن کا ذکر یہاں فرمایا گیا ہے، سو ناصحین نے ان لوگوں کو سمجھایا، تاکہ وہ اپنی غلط روش کی اصلاح کر لیں، تو اس پر دوسروں نے ان ناصحین سے کہا کہ آپ لوگوں کا ان کو سمجھانا جب بےسود ہے تو پھر آپ کیوں ان کے پیچھے لگے ہوئے جبکہ اس کا کوئی نتیجہ و اثر نہیں تو ناصحین مخلصین نے ان لوگوں کے جواب میں اور اپنے طرز عمل کے حق میں کہا کہ ہم تو وعظ و نصیحت کا یہ سلسلہ بہرحال جاری رکھیں گے، تاکہ ہم اپنے فرض سے سبکدوش ہو سکیں۔ اور کیا پتہ کہ یہ لوگ مان ہی لیں۔ اور اسطرح ہمارا اصل مقصود بھی پورا ہو جائے۔
۱۶۷.	سو اس سے واضح فرما دیا گیا کہ ان لوگوں پر قیامت تک کوئی نہ کوئی عذاب مسلط رہے گا ہی۔ ان کی عہد شکنیوں نافرمانیوں اور سرکشیوں کی بناء پر۔ چنانچہ تاریخ اس پر گواہ ہے کہ ان لوگوں کے ساتھ ہمیشہ ایسے ہی ہوتا رہا۔ کبھی ان پر بخت نصر مسلط ہوا، جس نے یروشلم کی اینٹ سے اینٹ بجا دی، ان میں سے ہزاروں کو اس نے تہ تیغ کیا۔ اور ہزاروں کو وہ غلام بنا کر اپنے ساتھ لے گیا، اور کبھی ان پر ٹیٹس رومی مسلط ہوا، اور کبھی کوئی اور، اور انیسویں صدی کے وسط میں ان پر یہ عذاب جرمنی کے ہٹلر کی صورت میں مسلط ہوا جس نے ساٹھ لاکھ سے بھی زیادہ یہودیوں کو موت کے گھاٹ اتارا۔ ان کو مٹانے اور تہس نہس کرنے کے لئے اس نے سپیشل پلانٹ لگوائے، جن میں ان کو ٹھونسا جاتا اور یہ پس کر سیال مادے کی طرح دوسری طرف سے باہر نکلتے۔ اس کا ان کے بارے میں کہنا تھا کہ یہ جونکیں ہیں، جنہوں نے میری قوم کا خون چوسا ہے لہٰذا ان کو مار کر ان کا ملبہ میرے ملک کی زمین کے اندر ڈالا جائے، تاکہ میری قوم کا چوسا ہوا وہ خون واپس میرے ملک کی دھرتی میں جذب ہو جائے۔ اب موجود اسرائیل کا وجود جو ارض فلسطین میں فلسطینیوں کی پیٹھ میں ایک خنجر کی حیثیت سے استعماری قوتوں کی ملی بھگت، اور عالمی صہیونی گٹھ جوڑ کے نتیجے میں قائم کیا گیا ہے۔ انشاء اللہ، یہ بھی وقت آنے پر اپنے آخری انجام کو پہنچ کر رہے گا۔ اور یہی ارض فلسطین اس خبیث قوم کے لئے مرگھٹ اور ان کا آخری گڑھا بنے گی، والاَمرللہ جل وعلا۔
۱۶۸.	سو یہ اللہ پاک کی سنت اور اس کا دستور ہے جو اس کے بندوں کے لئے ہمیشہ جاری اور کار فرما رہا، کہ وہ ان کو اچھے اور برے دونوں ہی قسم کے حالات سے آزماتا ہے تاکہ وہ اپنی غلط روی سے باز آ جائیں، سو اسی کے مطابق بنی اسرائیل کو بھی آزمایا گیا۔ تاکہ وہ اپنے رب کی طرف رجوع کریں، لیکن انہوں نے ایسا نہ کیا ان کی خواہشات پرستی کی عادت مالوفہ ان پر ایسی غالب اور مسلط رہی کہ ان کی قوت خیر مفلوج ہو کر رہ گئی۔ وہ اس بات کا احساس رکھتے ہوئے بھی کہ جو کچھ وہ کر رہے ہیں وہ غلط ہے، وہ اسی پر اڑے رہے۔ اور اپنے ضمیر کو یہ دھوکہ دیتے رہے کہ ہماری بخشش کر دی جائیں گی کہ ہم اللہ کے پیارے اور اس کے لاڈلے ہیں وغیرہ۔ سو یہی ان لوگوں کی من گھڑت امیدیں اور بے بنیاد آرزوئیں (امانی) ہیں، جنہوں نے ان کا بیڑا غرق کر کے رکھ دیا، اور یہ عزت و عظمت کی بلندیوں سے گر کر ذلت و رسوائی کے ہولناک گڑھے میں جا پہنچے۔ والعیاذ باللہ العظیم
۱۶۹.	سو اس میں عقل سے کام لینے کے لئے تحریک و تحریض ہے مطلب یہ کہ تم لوگوں کو عقل سے کام لینا چاہیئے۔ اور اس بات کا احساس و ادراک کرنا چاہیے کہ آخرت کا وہ حقیقی اور اَبَدی گھر اس دنیاءِ دُوں کے متاعِ فانی اور حُطامِ زائل سے کہیں بہتر ہے پس دنیا کے عارضی اور وقتی فائدوں کو آگے رکھ کر آخرت کے اس حقیقی گھر اور اس کے تقاضوں کو پس پشت ڈال دینا بڑا ہی ہولناک خسارہ ہے، والعیاذُ باللہ، اور آخرت کے اس گھر سے سرفرازی ان ہی لوگوں کو نصیب ہو گی جو تقوی اور پرہیزگاری کی زندگی گزارتے ہوں، سو تقویٰ و پرہیزگاری دارین کی سعادت و سرخروئی سے سرفرازی کا ذریعہ و وسیلہ ہے، وباللہ التوفیق لما یحب ویرید۔ وعلیٰ مایحب ویرید، بکل حالٍ من الاحوال، وفی کل موطن من المواطن فی الحیاۃ
۱۷۲.	سو اس سے اس عہد فطرت کی تذکیر و یاد دہانی فرمائی گئی ہے، جو حضرتِ خالق جَلَّ مَجْدُہ، نے انسان کے وجود میں آنے سے پہلے ہی اس سے عالم غیب میں لیا تھا، جس میں اس نے اس سے اپنی ربوبیت کا اقرار کرایا تھا، اور تمام بنی آدم سے پوچھا تھا کہ کیا میں تمہارا رب نہیں ہوں؟ تو اس کے جواب میں ان سب نے بیک زبان کہا تھا بلیٰ یعنی ہاں کیوں نہیں، یقیناً تُو ہی ہمارا رب ہے اے ہمارے خالق و مالک! اسی لئے اس عہد کو عہد اَلَسْت بھی کہا جاتا ہے، جو ہر انسان کی فطرت میں پیوست ہے اور اس کا اقرار ان سب نے کیا ہے، اور اس کی گواہی انہوں نے اپنی جانوں پر دی ہے سو اس سے واضح فرما دیا گیا کہ عقیدہ توحید بدیہیات فطرت میں سے ہے، اور بدیہیات فطرت کے بارے میں قیامت کے روز ہر انسان محض اسی اقرار فطرت اور عہد اَلَسْت کی بناء پر مسئول اور جواب دہ ہو گا، قطع نظر اس سے کہ اس کے پاس کسی نبی کی دعوت پہنچی ہو، یا نہ پہنچی ہو۔ اگر کسی پیغمبر کی دعوت اس کو پہنچ گئی تو اس سے اس پر مزید حجت قائم ہو جائے گی۔ لیکن اگر اس کو کوئی ایسی دعوت نہیں بھی پہنچی تو بھی وہ مسئول ہو گا، اور بدیہیات فطرت کے بارے میں وہ کوئی عذر پیش نہیں کر سکے گا کہ یہ عہدِ فطرت ہی اس کے لئے کافی ہے۔
۱۷۳.	اور یہ چیز تیری شانِ عدل و انصاف کے منافی اور اس کے خلاف ہے کہ جرم و قصور کا ارتکاب کسی اور نے کیا ہو۔ اور پُرسش و پوچھ ہم سے ہو۔ سو اب اس عہدِ اَلَسْت کے بعد تم لوگ اس طرح کا کوئی عذر پیش نہیں کر سکو گے، کہ عقیدہ توحید اور ربوبیت خداوندی کو تمہاری فطرت میں پیوست کر دیا گیا ہے اور تم لوگوں نے خود اس کی گواہی دی ہے۔
۱۷۵.	سو اس سے یہ اہم اور بنیادی حقیقت واضح ہو جاتی ہے کہ آیات خداوندی کے ساتھ اور ان کے سائے میں اور ان کی پناہ میں رہنا حفاظت خداوندی کا ذریعہ و وسیلہ ہے، اور ان سے نکلنا اور دُور ہو جانا اپنے آپ کو شیاطین کے حوالے کرنا اور ان کا شکار بنانا ہے والعیاذ باللہ۔ اللہ تعالیٰ ہمیشہ اور ہرحال میں اپنی رضا کی راہوں پر چلنا نصیب فرمائے، اور نفس و شیطان کے ہر مکر و فریب سے اپنی پناہ میں رکھے، آمین
۱۷۶.		۱: سو اس سے ہدایت و ضلالت کے بارے میں اللہ تعالیٰ کی سنت اور اس کے دستور کو واضح فرما دیا گیا ہے، کہ جن لوگوں کو اللہ تعالیٰ اپنی آیتوں سے نوازتا ہے، اور وہ انکی قدر کرتے ہیں تو اللہ تعالیٰ ایسے لوگوں کو انہی آیات کی بناء پر دین و دنیا دونوں کی سرفرازی عطا فرماتا ہے جس سے ان کی عقلوں کو رفعت ملتی ہے، اور ان کی روحوں کو معراج حاصل ہوتی ہے، جس کے نتیجے میں وہ اس دنیا میں اور حوادث و مصائب کے ہجوم کے اندر بھی سکون و اطمینان کی ایسی دولت بے مثال اور نعمت لازوال سے بہرہ مند و سرفراز ہوتے ہیں، جن کو سمجھنا بھی ابنائے دنیا کے لئے ممکن نہیں۔ لیکن جو لوگ اس کے برعکس اللہ تعالیٰ کی ان آیتوں کی قدر دانی نہیں کرتے۔ والعیاذُ باللہ، تو وہ ایسے ذلیل و خوار ہوتے ہیں کہ ان کی مثال کتے کی سی ہو جاتی ہے۔ جو کبھی خط مستقیم پر گردن اٹھا کر نہیں چلتا۔ بلکہ ہمیشہ زمین کو سونگھتا ہوا، اور ہر پاک و ناپاک چیز کا اپنی ناک سے جائزہ لیتا ہوا چلتا ہے، کہ شاید کھانے کی کوئی چیز مل جائے، اور اس کی راہنما اس کی آنکھ نہیں اس کی ناک ہوتی ہے، جو اس کی خواہشوں کی سراغ رساں ہوتی ہے اور اس کا کام اور مقصد ہی خواہشات بطن و فرج کی پیروی ہوتا ہے، اور بس، والعیاذُ باللہ العظیم	۲:  حَمَلَ عَلَیْہ کے معنی محاورے کی زبان میں کسی پر حملہ کرنے کی غرض سے کسی چیز کو اٹھانے کے آتے ہیں۔ مثلاً کہتے ہیں حَمَلَ عَلَیْہِ الْعَصَا۔ یعنی اس نے اس کو مارنے کے لئے لاٹھی اٹھائی۔ یا حَمَلَ عَلَیْہِ الْحَجَرَ یعنی اس نے اس پر پتھر اٹھایا، وغیرہ، اسی لئے ہم نے اس کا ترجمہ دھتکارنے کے لفظ سے کیا ہے۔ کہ یہ اس کے اصل مفہوم کے زیادہ قریب ہے، والحمد للہ جل وعلا۔ اور یَلْہَثْ، لَہَثَ سے ماخوذ ہے جس کے معنی زبان نکالنے کے آتے ہیں۔ اور اس کا غالب استعمال کتے ہی کے لئے ہوتا، ہے کہ اس کی زبان اکثر و بیشتر لٹکتی ہی رہتی ہے، اور اس سے رال ٹپکتی ہی رہتی ہے۔ جو علامت ہے اس کی انتہاء درجے کی حرص اور ہوس کی۔
۱۷۷.	۲ کہ تکذیب آیات الٰہی کے نتیجے میں ایسے لوگ حقیقی عزت و عظمت اور سچی رفعت و کرامت سے محروم ہو کر کتے کی طرح ہو جاتے ہیں، جس کی زندگی کا محور و مدار خواہشات بطن و فرج کی تحصیل و تکمیل ہی کے لئے سرگرداں رہنا ہوتا ہے اس کی ناک ہر وقت زمین ہی میں لگی رہتی ہے، کہ شاید کہیں سے کھانے کی کسی چیز کی بو مل جائے، یہاں تک کہ اگر اس کو پتھر مارا جائے تو وہ اس کو بھی اس توقع میں کہ شاید یہ روٹی کا کوئی ٹکڑا یا کوئی ہڈی پھینکی گئی ہو، اس کو بھی اپنے دانتوں سے پکڑ لیتا ہے، اور شہوت بطن کے ساتھ ساتھ اس کی دوسری خصوصیت شہوت فرج ہے، سو اس کی ساری تگ و دو اور دوڑ دھوپ کا محور و مدار بطن و فرج کی شہوتوں کی تحصیل و تکمیل کے گرد گھومنا، اور ان کے لئے سرگرداں رہنا ہے، اور یہی مثال ان لوگوں کی ہے جو آیات خداوندی اور نور حق و ہدایت سے منہ موڑ کر خواہشاتِ بطن و فرج ہی کے پیچھے لگ جاتے ہیں، اور وہ ہمہ تن بطن اور ہمہ تن فرج بن کر رہ جاتے ہیں۔ سو اس سے بڑھ کر بُری مثال اور کوئی نہیں ہو سکتی۔ کہ انسان اپنی شرافت و کرامت کو ضائع کر کے، اور شہوات کے پیچھے لگ کر اس حد تک گر جائے۔ کہ کتے کی مثال بن جائے۔ والعیاذُ باللہ العظیم۔
۱۷۹.	سو ایسے لوگ جب اپنے دلوں سے حق و ہدایت کے بارے میں سوچتے اور غور نہیں کرتے، اپنی آنکھوں سے راہ حق و ہدایت کو دیکھتے اور اپناتے نہیں اور اپنے کانوں سے حق بات کو سننے کے لئے تیار نہیں ہوتے۔ بلکہ ایسے لوگ حضرت حق جَلَّ مَجْدُہ، کی دی بخشی ان صلاحیتوں اور قوتوں کو خواہشات بطن و فرج کی تحصیل و تکمیل ہی کے پیچھے لگا دیتے ہیں، اور انہی کے حصول کو اپنی زندگی کا اصل مقصد اور نصب العین بنا لیتے ہیں۔ تو اس سے ایسے لوگ اپنے آپ کو حیوانات کی سطح پر اتار دیتے ہیں، کہ ان کی زندگی کا مقصد بھی یہی ہے، بلکہ ایسے لوگ ان حیوانات سے بھی کہیں بڑھ کر گمراہ اور فروتر ہیں، کہ حیوانات نے آگے کوئی حساب نہیں دینا، جبکہ انہوں نے اپنے زندگی بھر کے کئے کرائے کا حساب دینا، اور اس کا پھل پانا ہے، حیوانات کو قدرت کی طرف سے عقل و فکر کی دولت نہیں بخشی گئی، اس لئے ان کو مکلف نہیں بنایا گیا، جبکہ ان کو عقل و فکر کی دولت بھی بخشی گئی ہے، اور ان کو مکلف بھی بنایا گیا ہے، مگر اس سب کے باوجود ان لوگوں کا اپنے اصل مقصد کو بھلا کر، اپنے آپ کو خواہشات بطن و فرج کا غلام بنا دینا۔ اور خود کو انسانیت کے منصبۂ شرف سے گرا کر حضیض حیوانیت سے ہمکنار کر دینا خساروں کا خسارہ اور محرومیوں کی محرومی ہے، سو اس طرح انسان آیات الٰہی سے منہ موڑ کر انتہائی ہولناک خسارے میں مبتلا ہوتا ہے، والعیاذ باللہ العظیم
۱۸۱.	سو اس ارشاد سے واضح فرما دیا گیا کہ اللہ تعالیٰ کی مخلوق میں جہاں بڑی تعداد ان اندھے بہرے لوگوں کی ہے جنہوں نے اپنے قوائے علم و ادراک کو ضائع کر کے اپنے آپ کو حیوانات کی سطح سے بھی نیچے گرا دیا ہے، وہاں کچھ لوگ ایسے خوش نصیب اور نیک بخت بھی ہیں، جنہوں نے اپنی انسانیت اور اس کے شرف و امتیاز کو باقی اور محفوظ رکھا۔ وہ اپنی عقلوں سے صحیح کام لیتے، حق کو پہچانتے، اسی کے مطابق لوگوں کی راہنمائی کرتے۔ اور عدل و انصاف کے مطابق اپنے معاملات کے فیصلے کر تے ہیں۔ اور بالآخر ایسے ہی نیک بخت اور سلیم الفطرت لوگ نور اسلام سے منور ہوتے۔ اور دارین کی سعادت و سرخروئی سے سرفرازی سے اہل اور حقدار بنتے ہیں، والحمد للہ
۱۸۳.	ایسی مضبوط اور اس قدر سخت کہ ان کو اس کا احساس بھی نہیں ہوتا اور یہ اس کو سمجھ ہی نہیں سکتے۔ ہم نے جو ان کو ڈھیل اور چھوٹ دے رکھی ہے، یہ اس کو اپنی جیت سمجھتے ہیں حالانکہ اصل اور حقیقت کے اعتبار سے یہی ڈھیل اور چھوٹ ان کے لئے ہلاکت کا پھندا ہوتی ہے۔ سو سرکش لوگ یہ نہ سمجھیں کہ وہ ہماری گرفت و پکڑ سے باہر ہیں، یا باہر ہو سکتے ہیں بلکہ یہ لوگ استدراج کے پھندے میں ہیں سو اس سے رَبِّ رحمان و رحیم کی شان رحمت و عنایت کا اندازہ بھی کیا جا سکتا ہے کہ وہ ایسے سرکشوں کو اپنی گرفت اور اپنی چال سے اس طرح آگہی بھی بخشتا ہے تاکہ یہ لوگ چونک کر بیدار ہو جائیں اور اپنے ہولناک انجام سے بچنے کی فکر و کوشش کریں، مگر دنیا ہے کہ پھر بھی غفلت و لاپرواہی میں ڈوبی پڑی ہے۔ الا ماشاء اللہ، والعیاذُ باللہ جل وعلا۔
۱۸۵.	سو اس سے کائنات میں غور و فکر کی دعوت دی گئی ہے اور اس حقیقت کو واضح فرمایا گیا ہے کہ اگر یہ لوگ اس حکمتوں بھری کائنات میں صحیح طریقے سے غور وفکر سے کام لیں، تو ان کے سامنے یہ حقیقت پوری طرح واضح ہو جائے گی کہ جس چیز کی طرف ان کو خدا کے پیغمبر بلا رہے ہیں اس کی تصدیق و تائید اس پوری کائنات سے ہو رہی ہے۔ اور اس کی صدا اس کے گوشے گوشے سے بلند ہو رہی ہے۔ اور اس کائنات میں صحیح طریقے سے غور کرنے والا پکار اٹھے گا کہ حضرت خالق جَلَّ مَجْدَہ، نے اس کائنات کو بیکار و بے مقصد نہیں پیدا فرمایا۔ اور یہ کہ یہ لازماً ایک روز جزاء پر منتہی ہونے والی ہے جس میں فوز و فلاح سے وہی لوگ سرفراز ہو سکیں گے جنہوں نے راستی اور پاکبازی کی زندگی بسر کی ہو گی اور جس کا ذریعہ و وسیلہ صرف قرآن حکیم کی تعلیمات مقدسہ کی اتباع و پیروی ہے اور جو اس راہ سے ہٹ کر چلیں گے۔ اور اپنی خواہشات کی پیروی ہی میں لگے رہیں گے، اور قرآنِ حکیم کی تعلیمات مقدسہ کو جھٹلائیں گے، ان کا ٹھکانا دوزخ ہی ہو گا۔ والعیاذُ باللہ جل وعلا، سو یہ کائنات اور اس کا یہ مجموعی اور پُر حکمت نظام اپنی زبان حال سے اسی بات کی تائید و تصدیق کرتا ہے جس کی دعوت یہ قرآن دنیا کو دے رہا ہے کیونکہ قرآن اور کائنات دونوں کا تعلق ایک ہی ذات اقدس و اعلیٰ سے ہے۔ یعنی اللہ جل جلالہ سے، اس لئے ان میں سے ہر ایک دوسرے کی تائید و تصدیق کرتا ہے۔ کیونکہ قرآن اللہ تعالیٰ کا کلام ہے اور کائنات اس وحدہٗ لاشریک کا کام۔ پس دونوں کا پیغام اور دونوں کی دعوت ایک ہی ہے، پس جو کچھ اس قرآن میں فرمایا گیا ہے اس کی تائید و تصدیق اس پوری کائنات اور اس کی ایک ایک چیز سے ہوتی ہے، اور جو کچھ اس کائنات کے اندر ہے اس سب کے بارے میں ہدایت و راہنمائی اس کتاب ہدایت سے ملتی ہے والحمد للّٰہ جَلَّ وَعَلَا، خالق الکوۃ، وَمُنَزِّلَ القرآن، سبحانہ، و تعالیٰ
۱۸۷.	سو اسی بناء پر وہ جانتے نہیں کہ کیا چیز ان کے جاننے کی ہے جس کے درپے ان کو ہونا چاہیئے۔ اور کیا چیز ان کے حدود علم آگہی سے ماوراء ہے، جس کے پیچھے پڑنا بےسود و لا حاصل ہے۔ اور یہ انسان کی بدبختی ہمیشہ سے رہی ہے، کہ یہ زیادہ تر انہی چیزوں کے پیچھے پڑتا ہے جو نہ اس کے جاننے کی ہوتی ہیں۔ اور نہ ہی وہ ان کو جان سکتا ہے، اور پھر نفس و شیطان کی انگیخت و شر انگیزی سے وہ ایسی ہی چیزوں کو بہانہ بنا کر ان اصل اور بنیادی حقائق سے منہ موڑ لیتا ہے جن کو جاننا اس کے لئے ضروری اور دارین کی سعادت و سرخروئی سے سرفرازی کا ذریعہ و وسیلہ ہوتا ہے۔ بلکہ وہ الٹا ان اہم اور بنیادی حقائق کا مذاق اڑانے لگتا ہے۔ جیسا کہ قیامت سے متعلق سوال کے بارے میں ان لوگوں کا مذاق کے انداز میں کہنا تھا اَیَّانَ مُرْسَاہَا، کیونکہ مُرْسیٰ اصل میں جہاز کے لنگر انداز ہونے کو کہا جاتا ہے سو ان لوگوں کا قیامت کے بارے میں کہنا تھا کہ آخر وہ آئی کیوں نہیں اس کا جہاز آخر کب لنگر انداز ہو گا؟ سو اس کے جواب میں ارشاد فرمایا گیا کہ ان سے کہو کہ اس کا علم تو اللہ تعالیٰ ہی کے پاس ہے وہی جانتا ہے کہ وہ کب آئے گی، پیغمبر کا کام تو صرف اس سے آگاہ اور خبردار کر دینا ہوتا ہے اور بس، آگے اس کو اپنے وقت پر اللہ ہی ظاہر کرے گا۔ سبحانہ و تعالیٰ
۱۸۸.	سو پیغمبر کے انذار سے مستفید و فیضیاب وہی لوگ ہوتے ہیں، اور وہی ہو سکتے ہیں، جو ایمان رکھتے ہوں، یا ایمان لانا چاہتے ہوں رہ گئے معاند اور ہٹ دھرم لوگ تو ان کو پیغمبر کے انذار سے کوئی فائدہ نہیں پہنچ سکتا۔ سو اس ارشاد سے اس اہم اور بنیادی حقیقت کو بھی واضح فرما دیا گیا کہ پیغمبر نہ تو مختار کل ہوتے ہیں اور نہ ہی عالم غیب جیسا کہ اہل بدعت کا کہنا اور ماننا ہے کیونکہ اس میں صاف اور صریح طور پر ارشاد فرمایا گیا کہ میں خود اپنی ذات کے لئے بھی نہ کسی نفع کا اختیار رکھتا ہوں۔ نہ نقصان کا اور نہ ہی میں غیب جانتا ہوں، اگر میں غیب جانتا ہوتا، تو اپنے لئے بہت کچھ بھلائیاں جمع کر لیتا اور مجھے کوئی تکلیف نہ پہنچتی۔ میرا کام تو صرف انذار و تبشیر ہے، اور یہ انذار و تبشیر اگرچہ سب لوگوں کے لئے اور عام ہے۔ لیکن اس سے مستفید و فیضیاب وہی لوگ ہوتے ہیں، اور وہی ہو سکتے ہیں، جو ایمان رکھتے ہوں یا رکھنا چاہتے ہوں۔ اس لئے عناد اور ہٹ دھرمی والوں کے لئے محرومی ہی محرومی ہے والعیاذ باللہ
۱۹۰.	سو اس سے انسان کی ایک اور بدبختی اور زیع طبع کا نمونہ پیش فرمایا گیا ہے کہ جب اولاد پیدا ہونے والی ہوتی ہے تو میاں بیوی دونوں مل کر خدا سے دعا کرتے ہیں کہ اگر تو نے ہمیں بھلی چنگی اولاد عطاء فرما دی تو ہم ضرور تیرے شکر گزار ہوں گے لیکن جب اللہ تعالیٰ ان کو اپنے فضل و کرم سے بھلی چنگی اولاد عطاء فرما دیتا ہے، تو یہ دونوں شرک کرنے لگ جاتے ہیں۔ کوئی اس کو کسی دیوی دیوتا کی طرف منسوب کرتا ہے، اور اسی کی دین بتاتا ہے، اور کوئی اس کو کسی خانقاہ درگاہ کی طرف منسوب کرتا ہے، اور اس کو اسی کا کرم اور عطاء قرار دیتا ہے۔ اور کوئی کسی پیر فقیر اور ملنگ کی طرف منسوب کرتا ہے، کہ یہ فلاں کی عطاء اور اس کی بخشش مہربانی ہے، وغیرہ وغیرہ پھر اسی بناء پر وہ اس کے بعد طرح طرح کی شرکیات کا ارتکاب کرتے ہیں، اور اس کے شرکیہ نام بھی رکھتے ہیں، بلکہ اس سے بھی آگے بڑھ کر یہ کہ کتنے ہی بدبخت ایسے ہوتے ہیں جو اپنے آپ کو کسی درگاہ کا کتا قرار دیتے ہیں، اور فخریہ کہتے ہیں کہ میں سگ درگاہ فلاں یعنی فلاں درگاہ کا۔۔ کتا ہوں، والعیاذ باللہ، سو یہ کتنا بڑا ظلم۔ اور کس قدر ناشکری اور بے انصافی ہے کہ دیا بخشا کس نے، اور نام کس کا لیا جا رہا ہے اور منسوب کس طرف کیا جا رہا ہے، فَتَعَلیٰ اللّٰہُ الْمُلْکُ الْحَقُّ۔۔۔۔۔ عَمَّا یُشْرِکُوْنَ، اللہ تعالیٰ شرک اور اس کے ہر شائبہ سے ہمیشہ محفوظ رکھے۔ اور ہمیشہ اور ہر طرح سے اپنا ہی بنائے رکھے۔ آمین ثم آمین
۱۹۳.	سو اس سے معبودان من دون اللہ کی بے حقیقتی کو واضح فرما دیا گیا، کیونکہ عابد کی معبود سے سب سے بڑی حاجت اور ضرورت یہی ہوتی ہے کہ وہ اس سے ہدایت و راہنمائی کی طلب و درخواست کرے۔ تاکہ اس کے مطابق وہ اپنی زندگی گزار سکے، لیکن یہاں پر حال یہ ہے کہ تم لوگ، اللہ کے سوا جن کو پوجتے پکارتے ہو۔ اے مشرکو! وہ تمہاری کوئی راہنمائی نہیں کر سکتے۔ تم لوگ زندگی کے جس موڑ پر بھی ان کو پکارو گے، وہ تم کو کوئی جواب نہیں دے سکیں گے کہ یہ چیز ان کے بس میں ہے ہی نہیں، تم خواہ چیخ چیخ کر ان کو پکارو، یا بالکل خاموش رہو۔ دونوں ہی صورتیں ایک برابر ہیں، تو پھر ایسوں کو معبود بنانے کی آخر کیا تُک ہو سکتی ہے؟ والعیاذُ باللہ، اسی مضمون کی وضاحت آگے آیت نمبر۱٩٨ میں فرمائی گئی ہے۔ جس سے معبودان باطلہ کی بے حقیقتی کو پوری طرح واضح فرما دیا گیا ہے والحمدللہ جل وعلا
۱۹۶.	سو اس ارشاد ربانی سے پیغمبر کی زبان سے کارساز حقیقی کی تعریف اور اس کی شان ذکر کروائی گئی ہے۔ سو اس سے واضح فرمایا گیا کہ میرا حامی و ناصر اور کارساز حقیقی وہ اللہ ہی ہے جس نے میری اور ساری مخلوق کی ہدایت و راہنمائی کے لئے یہ کتاب عظیم نازل فرمائی ہے، اور جو اپنے نیکوکار اور صالح بندوں کو دوست رکھتا، اور ہر ہر مرحلے پر انکی مدد و راہنمائی فرماتا ہے سو ایک طرف تو تمہارے اے مشرکو! یہ من گھڑت اور خود ساختہ معبود ہیں۔ جو نہ تمہاری کوئی مدد اور راہنمائی کر سکتے ہیں، اور نہ ہی زندگی کے کسی مرحلے اور موڑ پر وہ تمہارے کچھ کام آ سکتے ہیں، اور دوسری طرف وہ کار ساز حقیقی ہے، یعنی اللہ وحدہٗ لاشریک جس نے اپنی مخلوق کی ہدایت و راہنمائی کے لئے یہ عظیم الشان کتاب ہدایت نازل فرمائی ہے، اور وہ اپنے نیک اور صالح بندوں کی زندگی کے ہر موقع اور ہر موڑ پر مدد فرماتا ہے۔ اب ذرا تم لوگ سوچو اور اپنے گریبانوں میں جھانک کر دیکھو کہ تم لوگ راہ حق و ہدایت سے منہ موڑ کر کس قدر ہولناک خسارے میں پڑے ہوئے ہو۔ والعیاذُ باللہ العظیم۔
۱۹۹.	سو اس سے مکارم اخلاق کی عظیم الشان اور جامع تعلیم دی گئی ہے جنمیں پہلی بات تو یہ فرمائی گئی ہے کہ عفو کی خو کو اپناؤ۔ اور دوسری یہ کہ عُرف یعنی نیکی کی تعلیم دیتے رہو۔ عُرْف ایسی بات کو کہا جاتا ہے جو عقل و فطرت اور معقول لوگوں کے نزدیک جانی پہنچانی ہو۔ اور اس کا مصداق توحید و رسالت آخرت و معاد اور نیکی و عدل کی وہی باتیں جو دین حنیف دنیا کے سامنے پیش کرتا ہے، جو عقل و فطرت تقاضوں کے عین مطابق، اور طبائع سلیمہ کی پکار ہیں۔ تیسری بات یہ کہ جاہلوں سے اِعْراض و روگردانی سے کام لو۔ ان سے الجھو نہیں، کہ اس کا کوئی فائدہ نہیں، حضرت جعفر صادق سے مروی ہے کہ یہ مکارمِ اخلاق کی سب سے جامع آیت ہے (محاسن التاویل وغیرہ) سو اس سے پیغمبر کو خطاب کر کے ان مکارمِ اخلاق کی تعلیم دی گئی ہے اور آنجناب کے توسّط سے یہی تعلیم پوری امت کو دی گئی ہے، سو پوری امت اور اس کے ہر ہر فرد سے اس کی پابندی و پاسداری مطلوب ہے پس پیغمبر سے خطاب کر کے ارشاد فرمایا گیا کہ تم جو توحید و معاد۔ اور نیکی و عدل، کی تعلیم دے رہے ہو اس پر جمے رہو، اور جاہلوں سے درگزر ہی برتو۔ کہ صحت و سلامتی کی راہ یہی ہے، یہ لوگ اپنے کئے کرائے کا نتیجہ و انجام بہرحال بھگت کر رہیں گے، پس ہر بندہ مومن کو چاہیے کہ ہمیشہ عفو و درگزر ہی سے کام لے، نیکی اور خیر کی تعلیم و تلقین کرتا رہے، اور جاہلوں سے الجھنے سے بچتا رہے، اور بھروسہ اپنے خالق و مالک ہی پر رکھے، وباللہ التوفیق لمایُحِبُّ ویرید، وعلیٰ مایُحِبُّ ویرید،
۲۰۰.	سو اس سے شیاطین اور ان کے شرور و فتن سے اللہ کی پناہ مانگنے کی تعلیم و تلقین فرمائی گئی ہے، کہ ان کے شرور و فتن سے بچنے کا صرف یہی طریقہ ہے، کہ اللہ کی پناہ مانگی جائے کہ وہی قادر مطلق سمیع و علیم ہے اور وہی اپنے بندوں کی دعا و پکار کو سنتا اور قبول فرماتا ہے، اور وہی بندوں کو شیاطین کے شرور و فتن سے بچا سکتا ہے۔ خواہ وہ شیاطین انس ہوں یا شیاطین جن اَللّٰہُمَّ اِنَّا نَعُوْذُبِکَ مِنَ الشُّرُوْرِ وَالْفِتْنِ مَا ظَہَرَ مِنْہَا وَمَا بَطَنَ، بِکُلِّ حَالٍ مِّنَ الْاَحْوَالِ۔ وَفِیْ کُلِ مَوْطِنٍ مِّنَ الْمَوَاطِنِ فِی الْحَیَاۃِ یَاذَالْجَلَالِ والاکرام۔
۲۰۳.	سو اس سے منکرین و معاندین کے مذکورہ بالا طنز کا نہایت متین و با وقار جواب بھی دیا گیا ہے، اور اصل حقیقت کو بھی پوری طرح واضح فرما دیا گیا۔ ان بدبختوں کا کہنا تھا کہ کیوں نہیں چھانٹ لائے آپ (اے پیغمبر!) ایسی کسی آیت کو۔ تو اس کے جواب میں ارشاد فرمایا گیا کہ ان سے کہو کہ میرا کام از خود آیتوں کو گھڑنا اور ان کو چھانٹنا نہیں، بلکہ میرا کام تو اتباع اور پیروی کرنا ہے اس وحی کی جو میری طرف میرے رب کی جانب سے بھیجی جاتی ہے، تم لوگ تو ان کو من گھڑت کہتے ہو لیکن حقیقت یہ ہے کہ یہ تمہارے رب کی طرف سے اتاری جانے والی ایسی آیتیں ہیں جو دلوں اور آنکھوں کے پردے ہٹا دینے والی، اور ان کو روشن و منور کر دینے والی ہیں، اور یہ سراسر ہدایت اور عین رحمت ہیں ان لوگوں کے لئے جو ایمان رکھتے ہیں، اور جو ایمان لانا چاہتے ہیں۔ سو ایمان کی دولت ہی وہ واحد دولت ہے جو انسان کو انسان بناتی، اور اس کو دارین کی سعادت و سرخروئی سے سرفرازی کا اہل بناتی ہے۔
۲۰۴.	سو اس ارشاد سے ہدایت قرآن سے صحیح طور پر مستفید و فیضیاب ہونے کا طریقہ بتایا گیا ہے، چنانچہ ارشاد فرمایا گیا کہ جب قرآن پڑھا جائے تو تم لوگ اس کو غور اور توجہ سے سنا کرو۔ اور خاموش رہا کرو تاکہ تم رحمت خداوندی سے مستفید و فیضیاب ہو سکو، وباللہ التوفیق لمایُحِبُّ ویرید
۲۰۵.	سو اس ارشاد سے دعا سے متعلق تین اہم اور بنیادی آداب تعلیم و تلقین فرمائے گئے ہیں، اول یہ کہ دعاء عاجزی و زاری اور خوف و خشیت کے ساتھ ہو، نہ کہ ناز و تدلل، اور احساس استحقاق کے ساتھ، اور دوسرا یہ کہ دعا ضرورت سے زیادہ بلند آواز سے نہ ہو، اور تیسرا یہ کہ خدا کی یاد سے کبھی غفلت نہ ہو۔ بلکہ اس کی یادِ دلشاد سے دل کی دنیا ہمیشہ معمور و آباد رہے، کیونکہ جس طرح جسم کی زندگی کے لئے سانس کی آمدو رفت کا تسلسل ضروری ہے اسی طرح روح کی زندگی کے لئے ذکر الٰہی اور یاد خداوندی ضروری ہے وباللہ التوفیق لما یحب ویرید، وعلی مایحب ویرید۔
۲۰۶.	سو اس سے اللہ کے فرشتوں کی شان عبدیت و عبادت کو ذکر فرمایا گیا ہے، جس سے ایک طرف تو اللہ کے ذاکر و شاکر بندوں کی عظمت شان واضح ہو جاتی ہے، کہ وہ اگرچہ ہوتے خاکی اور بندے ہیں، اور رہتے بستے اللہ کی زمین پر ہیں۔ لیکن ان کا تعلق فرشتوں کی بزم قدس سے ہوتا ہے اور دوسری اس طرف سے منکرین و معاندین کی محرومی بھی واضح ہو جاتی ہے، جو نتیجہ ہوتا ہے ان کے کفر و عناد کا۔ والعیاذ باللہ


(سورۃ الانفال ۔ سورہ نمبر ۸ ۔ تعداد آیات ۷۵)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۱۔۔۔     پوچھتے ہیں آپ سے (اے پیغمبر!) غنیمتوں کے بارے میں ، تو کہو کہ یہ غنیمتیں تو سب اللہ کی ہیں اور اس کے رسول کی (اللہ جو چاہے حکم دے ، اور اس کے رسول اس کا حکم نافذ کریں گے ) پس تم لوگ تو ہمیشہ ڈرتے (اور بچتے ) رہا کرو اللہ کی ناراضگی اور اس کی پکڑ سے اور صحیح و درست رکھا کرو تم آپس کے تعلقات (و معاملات) کو اور اطاعت کرو تم لوگ اللہ اور اس کے رسول کی اگر تم واقعی ایماندار ہو،
۲۔۔۔     سوائے اس کے کچھ نہیں کہ (سچے ) ایمانداروں کی (کیفیت اور) شان یہ ہوتی ہے کہ جب ان کے سامنے ذکر کیا جائے اللہ (وحدہٗ لاشریک) کا تو لرز اٹھتے ہیں ان کے دل، اور جب ان کو پڑھ کر سنائی جاتی ہیں اس کی آیتیں تو اور بڑھ جاتا ہے ان کا ایمان، اور وہ اپنے رب ہی پر (اصل) بھروسہ کرتے ہیں ،
۳۔۔۔     جو (ٹھیک ٹھیک) قائم رکھتے ہیں اپنی نمازوں کو اور وہ خرچ کرتے ہیں اس میں سے جو کہ ہم نے ان کو دیا ہوتا ہے (ہماری رضا کے لئے )
۴۔۔۔     یہی لوگ ہیں سچے اور حقیقی ایمان والے ، ان کے لئے بڑے درجے ہیں ان کے رب کے یہاں اور عظیم الشان بخشش بھی اور عزت کی روزی بھی (اور تقسیم غنیمت کا یہ معاملہ ویسے ہی مبنی برحق ہے )
۵۔۔۔     جیسا کہ آپ کو نکالا آپ کے رب نے آپ کے گھر سے حق کے ساتھ، (بدر کے معرکہ حق و باطل کی طرف) جب کہ ایمان والوں کے ایک گروہ کو یہ امر سخت ناگوار گزر رہا تھا،
۶۔۔۔     وہ جھگڑ رہے تھے آپ سے اس حق کے بارے میں اس کے بعد کہ وہ پوری طرح واضح ہو گیا تھا ان کے سامنے (اور جھگڑ بھی اس طرح رہے تھے کہ) گویا کہ ان کو ہانکا جا رہا ہے موت کی طرف، جب کہ یہ خود دیکھ رہے ہوں (اس کو اپنے سامنے )
۷۔۔۔     اور (وہ بھی یاد کرو کہ) جب اللہ وعدہ فرما رہا تھا تم سے ان دونوں گروہوں میں سے ایک کے بارے میں ، کہ وہ یقیناً تمہارے لئے ہے ، اور تم یہ چاہتے تھے کہ مسلح گروہ (تجارتی قافلہ) تمہیں مل جائے ، مگر اللہ یہ چاہتا تھا کہ حق کو حق کر کے دکھائے اپنے ارشادات (و فرامین) کے ذریعے ، اور جڑ کاٹ کر رکھ دے ایسے کافروں کی،
۸۔۔۔     تاکہ وہ (عملاً اور عیاناً) حق کا حق ہونا ثابت (و واضح) فرما دے ، اور باطل کا باطل ہونا، اگرچہ یہ ناگوار ہو مجرموں کو
۹۔۔۔     یاد کرو کہ جب تم لوگ فریاد کر رہے تھے اپنے رب سے ، تو اس نے تمہاری فریاد کے جواب میں فرمایا کہ میں یقینی طور پر تمہاری مدد کے لئے اتارنے والا ہوں ایک ہزار فرشتے پے در پے اترنے والے ،
۱۰۔۔۔     اور اس (امداد) کو بھی اللہ نے نہیں بنایا مگر محض ایک خوشخبری تم لوگوں کے لئے ، اور تاکہ مطمئن ہو جائیں اس سے تمہارے دل، ورنہ مدد تو (حقیقت میں ) اللہ ہی کی طرف سے ہوتی ہے ، بے شک اللہ ہی بڑا زبردست، نہایت ہی حکمت والا ہے ،
۱۱۔۔۔     یاد کرو کہ جب وہ طاری فرما رہا تھا تم پر (عین حالت جنگ میں ) ایک اونگھ، تاکہ وہ نوازے تم کو اپنی طرف سے ایک خاص امن و سکون سے ، اور وہ برسا رہا تھا تم پر آسماں سے پانی، تاکہ وہ پاک کر دے تم لوگوں کو اس کے ذریعے ، اور دور فرما دے تم سے شیطان کی گندگی، اور مضبوط فرما دے تمہارے دلوں کو، اور جما دے اس کے ذریعے تمہارے قدموں کو،
۱۲۔۔۔     جب کہ اشارہ فرما رہا تھا تمہارا رب فرشتوں کو کہ میں تمہارے ساتھ ہوں ، پس تم ثابت قدم رکھو ایمان والوں کو، میں ابھی رعب ڈالے دیتا ہوں کافروں کے دلوں میں ، پس تم (کس کس کر) ضربیں لگاؤ ان کی گردنوں پر، اور کاٹ ڈالو ان کے پور پور (اور جوڑ جوڑ) کو،
۱۳۔۔۔     یہ سزا اس لئے کہ انہوں نے مقابلہ کیا اللہ اور اس کے رسول کا، اور جو کوئی مقابلہ کرے گا اللہ اور اس کے رسول کا تو وہ یقیناً تباہ ہو کر رہے گا کہ بے شک اللہ بڑا ہی سخت عذاب دینے والا ہے ،
۱۴۔۔۔     لو اب چکھو تم لوگ مزہ اپنی اس سزا کا اور جان لو کہ یقیناً کافروں کے لئے مقرر ہے دوزخ کا عذاب،
۱۵۔۔۔     اے وہ لوگوں جو ایمان لائے ہو جب تمہارے مڈھ بھیڑ (اور مقابلہ) ہو جائے کافروں کے کسی لشکر سے تو خبردار تم ان کو پیٹھ نہیں دکھانا
۱۶۔۔۔     اور یاد رکھو کہ جس نے پیٹھ دکھائی ان کو سوائے اس کے کہ وہ جنگ ہی کے لئے کوئی پینترا بدلتا ہو، یا اپنی فوج کے سوا کسی دوسرے دستے سے ملنا چاہتا ہو تو وہ یقیناً لوٹا اللہ کے بھاری غضب کے ساتھ، اس کا ٹھکانہ دوزخ ہے ، اور بڑا ہی برا ٹھکانہ ہے وہ
۱۷۔۔۔     ، پس درحقیقت ان کو تم نے قتل نہیں کیا تھا، بلکہ ان کو اللہ ہی نے قتل کیا تھا اور جو آپ نے پھینکی تھی وہ درحقیقت آپ نے نہیں پھینکی تھی بلکہ وہ اصل میں اللہ ہی نے پھینکی تھی اور تاکہ وہ تم کو نواز دے ایمان والوں کو اپنی طرف سے ایک بڑے ہی عمدہ اجر سے ، بے شک اللہ بڑا ہی سننے والا، (سب کچھ) جانتا ہے
۱۸۔۔۔      یہ معاملہ تو ہوا تمہارے ساتھ، اور یقیناً اللہ کمزور کرنے والا ہے کافروں کی چالوں کو،
۱۹۔۔۔     اگر تم لوگ فیصلہ چاہتے تھے تو یقینی طور پر وہ تمہارے سامنے آ گیا ہے اور اگر تم باز آ جاؤ تو یہ بہتر ہے خود تمہارے لئے اور اگر تمہارے لچھن پھر بھی وہی رہے تو پھر ہم بھی وہی کریں گے اور تمہارے کچھ بھی کام نہ آ سکے گی تمہاری جماعت، خواہ وہ کتنی ہی زیادہ کیوں نہ ہو اور اللہ ساتھ ہے ایمان والوں کے ،
۲۰۔۔۔     اے وہ لوگوں جو ایمان لائے ہو حکم مانو تم اللہ کا اور اس کے رسول کا اور تم روگردانی مت کرو اس سے ، درآں حالیکہ تم خود سنتے ہو (اس کے اوامر و ارشادات کو)
۲۱۔۔۔     اور کہیں تم ان لوگوں کی طرح نہ ہو جانا جو کہتے ہیں کہ ہم نے سن لیا مگر وہ سنتے نہیں ،
۲۲۔۔۔     بے شک اللہ کے نزدیک بدترین جانور وہ بہرے ہیں گونگے لوگ ہیں ، جو صحیح معنوں میں کام نہیں لیتے اپنی عقلوں سے ،
۲۳۔۔۔     اگر اللہ ان میں کوئی بھلائی دیکھتا تو وہ انہیں ضرور سننے کی توفیق دے دیتا اور اگر انہیں اسی حالت میں سنا دیتا تو یقیناً یہ پھر جاتے منہ موڑ کر،
۲۴۔۔۔     اے وہ لوگوں جو ایمان لائے ہو لبیک کہو تم، اللہ اور اس کے رسول کی پکار پر، جب کہ وہ بلائے تمہیں اس چیز کی طرف جس میں تمہاری زندگی ہے ، اور یقین جانو کہ اللہ آڑ بن جاتا ہے آدمی اور اس کے دل کے درمیان، اور یہ کہ سب کو بہرحال اس کے حضور جانا ہے اکٹھے ہو کر،
۲۵۔۔۔     اور ڈرو تم لوگ اس بڑے فتنے سے جو تم میں سے صرف ظالموں ہی کو نہیں پہنچے گا، اور یقین جانو کہ اللہ کا عذاب بڑا ہی سخت ہے ،
۲۶۔۔۔     اور یاد کرو تم جب کہ تم لوگ تھوڑے سے تھے ، تم کو کمزور سمجھا جاتا تھا اس سرزمین میں ، اور تمہیں ڈر لگا رہتا تھا اس بات سے کہ کہیں اچک نہ لیں تم کو دوسرے لوگ، تو ایسے میں اس نے جگہ دی تم کو رہنے کے لئے ، تم کو قوت بخشی اپنی نصرت سے اور تمہاری روزی کا انتظام فرمایا طرح طرح کی پاکیزہ چیزوں سے ، تاکہ تم لوگ شکر ادا کرو،
۲۷۔۔۔     اے وہ لوگوں جو ایمان لائے ہو (خبردار! کبھی) تم خیانت نہیں کرنا اللہ اور اس کے رسول سے ، اور نہ ہی تم خیانت کرنا آپس میں ایک دوسرے کی امانتوں میں ، جب کہ تم جانتے ہو،
۲۸۔۔۔     اور یقین جانو کہ تمہارے مال اور تمہاری اولاد آزمائش کا سامان ہیں ، اور یہ کہ اللہ کے پاس بہت بڑا اجر ہے ،
۲۹۔۔۔     اے ایمان والو! اگر تم ڈرتے رہے اللہ سے تو وہ سرفراز فرما دے گا تم کو ایک فیصلہ کن چیز سے ، اور وہ مٹا دے گا تم سے تمہاری برائیوں کو اور نواز دے گا تم کو اپنی بخشش سے ، اور اللہ بڑا ہی فضل والا ہے ،
۳۰۔۔۔     اور جب یہ کافر لوگ آپ کے خلاف سازش کر رہے تھے کہ آپ کو قید کر دیں یا قتل کر دیں یا ملک بدر کر دیں ، یہ لوگ اپنی چا لیں چل رہے تھے ، اور اللہ اپنی چال چل رہا تھا، اور اللہ کی چال سب سے زیادہ کارگر ہوتی ہے ،
۳۱۔۔۔     اور جب ان کو پڑھ کر سنائی جاتی ہیں ہماری آیتیں تو یہ پوری ڈھٹائی سے کہتے ہیں کہ ہاں صاحب، ہم نے سن لیا، اگر ہم چاہیں تو ہم بھی ایسا کلام بنا کر لے آئیں ، یہ تو پہلے لوگوں کی کہانیوں کے سوا کچھ نہیں 
۳۲۔۔۔     اور جب انہوں نے یہاں تک کہہ دیا کہ اے اللہ! اگر یہ دین واقعی حق ہے تیری طرف سے ، تو تو ہم پر آسمان سے پتھر برسا دے یا لے آ ہم پر اور کوئی دردناک عذاب،
۳۳۔۔۔     مگر اللہ ایسا نہیں کہ ان کو عذاب دے ، درآنحالیکہ آپ ان کے درمیان موجود ہوں ، اور نہ ہی اللہ ان کو اس حال میں عذاب دینے والا ہے جب کہ استغفار کر رہے ہوں ،
۳۴۔۔۔     اور اب اللہ ان کو عذاب کیوں نہ دے ، جب کہ ان کا حال یہ ہے کہ یہ روکتے ہیں مسجد حرام سے ، حالانکہ وہ اس کے جائز متولی بھی نہیں ، اس کے جائز متولی تو صرف وہی لوگ ہو سکتے ہیں جو پرہیزگار ہوں ، مگر ان میں سے اکثر جانتے نہیں ،
۳۵۔۔۔     اور خود ان کی نماز بیت اللہ کے پاس سیٹیاں بجانے ، اور تا لیاں پیٹنے کے سوا کچھ بھی نہیں ہوتی، سو اب چکھو تم لوگ عذاب اپنے اس کفر کے بدلے میں جو تم کرتے رہے تھے ،
۳۶۔۔۔     بے شک کافر لوگ اپنے مال خرچ کرتے ہیں تاکہ وہ روکیں اللہ کی راہ سے ، سو وہ ان کو خرچ تو کریں گے مگر آخرکار وہ ان کے لئے سراسر حسرت ہوں گے ، پھر یہ مغلوب ہوں گے ، پھر ان کافروں کو دوزخ کی طرف اکٹھا کر کے لایا جائے گا،
۳۷۔۔۔     تاکہ اللہ جدا کر دے ناپاک کو پاک سے ، اور ناپاک کو ایک دوسرے پر رکھ کر سب کو ایک ڈھیر بنا دے ، پھر ان سب کو یکجا کر کے جھونک دے دوزخ میں ، یہی لوگ ہیں خسارے والے ،
۳۸۔۔۔     کہہ دو کافروں سے ، کہ اگر یہ باز آ گئے تو معاف کر دیا جائے گا، ان کے لئے وہ کچھ جو کہ ہو چکا اس سے پہلے اور اگر ان کے لچھن پھر بھی وہی رہے جو پہلے تھے تو ہمارا قانون بھی وہی ہے جو گزر چکا اگلوں کے حق میں ،
۳۹۔۔۔     اور لڑو تم ان سے ، یہاں تک کہ فتنہ باقی نہ رہے اور دین سب کا سب اللہ ہی کے لئے ہو جائے ، پھر اگر یہ لوگ باز آ جائیں تو بے شک اللہ دیکھ رہا ہے ان کاموں کو جو یہ لوگ کر رہے ہیں ،
۴۰۔۔۔     اور یہ پھرے (اور ہٹے ) ہی رہے تو یقین جان لو کہ اللہ تمہارا (سرپرست) وکارساز ہے ، کیا ہی خوب کارساز ہے ، اور کیا ہی خوب مددگار ہے وہ۔
۴۱۔۔۔     اور یقین جان لو کہ جو بھی کچھ غنیمت تم حاصل کرو، اس کا پانچواں حصہ اللہ کا ہے اور اس کے رسول کا، اور آپ کے رشتہ داروں کا، اور یتیموں ، مسکینوں اور مسافروں کا، اگر تم لوگ ایمان (و یقین) رکھتے ہو اللہ پر، اور اس چیز پر جس کو ہم نے اتارا اپنے بندے پر، (حق و باطل کے درمیان) فیصلے کے اس دن میں ، جس دن کہ مڈبھیڑ ہوئی (حق و باطل کے ) ان دونوں لشکروں کے درمیان، اور اللہ ہر چیز پر پوری قدرت رکھتا ہے ،
۴۲۔۔۔      (یاد کرو کہ) جب تم لوگ (مدینہ منورہ کی نسبت سے ) ادھر والے کنارے پر تھے ، اور وہ لوگ (یعنی تمہارے دشمن) ادھر والے کنارے پر، اور قافلہ تم سے نیچے تھا، اور اگر تم اس بارے میں باہم عہد و پیمان کرتے ، تو یقیناً وقت مقرر کے سلسلے میں تم لوگ آپس میں اختلاف میں پڑ جاتے ، لیکن (اللہ تعالیٰ نے اس کی نوبت ہی نہ آنے دی) تاکہ اللہ پورا فرما دے ایسے کام کو جس نے (اس کے حکم و اذن سے بہرکیف) پورا ہو کر رہنا تھا، تاکہ جس نے ہلاک ہونا ہے ، وہ ہلاک ہو روشن دلیل کی بناء پر، اور جس نے زندہ رہنا ہے ، وہ زندہ رہے روشن دلیل کی بناء پر، اور بے شک اللہ بڑا ہی سننے والا، سب کچھ جانتا ہے ،
۴۳۔۔۔      (اور وہ بھی یاد کرنے کے لائق ہے کہ) جب اللہ تعالیٰ دکھا رہا تھا کہ آپ کو وہ لوگ آپ کے خواب میں (اے پیغمبر!) کم کر کے ، اور اگر کہیں وہ آپ کو انہیں زیادہ کر کے دکھا دیتا ہے ، تو یقیناً تم لوگ (اے نبی! کے ساتھیو) ہمت ہار جاتے اور باہمی جھگڑے میں پڑ جاتے ، لیکن اللہ نے اس سے بچا لیا، بے شک وہ پوری طرح جانتا ہے ، سینوں کے حال کو،
۴۴۔۔۔      اور (وہ بھی یاد کرنے کے لائق ہے کہ) جب اللہ کم کر کے دکھا رہا تھا ان لوگوں کو جو تمہاری نگاہوں میں (اے مسلمانو!) جب تمہارا آمنا سامنا ہوا، (معرکہ بدر میں ) اور تم کو کم کر کے دکھا رہا تھا ان کی نگاہوں میں ، تاکہ اللہ پورا فرما دے ، ایک ایسے کام کو جس نے پورا ہو کر رہنا تھا، (اس کے حکم و  اذن سے) اور اللہ ہی کی طرف لوٹائے جاتے ہیں سب کام،
۴۵۔۔۔      اے وہ لوگو! جو ایمان لائے ہو، جب تمہارا مقابلہ (دشمن کے ) کسی گروہ سے ہو جائے ، تو تم ثابت قدم رہا کرو، اور بکثرت یاد کیا کرو، اللہ کو، تاکہ تم سرفراز ہو سکو فلاح (اور حقیقی کامیابی) سے
۴۶۔۔۔      اور دل و جان سے کہا مانا کرو تم لوگ اللہ کا، اور اس کے رسول کا، اور آپس میں جھگڑا (اور اختلاف) نہ کیا کرو کہ اس سے تم کمزور ہو جاؤ گے ، اور تمہاری ہوا اکھڑ جائے گی، اور صبر (و ضبط) سے ہی کام لیتے رہا کرو، بے شک اللہ صبر کرنے والوں کے ساتھ ہے ،
۴۷۔۔۔      اور کہیں تم ان لوگوں کی طرح نہ ہو جانا، جو نکلے اپنے گھروں سے اتراتے ہوئے اور لوگوں کو دکھلانے کے لئے درآں حالیکہ وہ روکتے ہیں اللہ کی راہ سے ، اور اللہ پوری طرح احاطہ کئے ہوئے ہے ان تمام کاموں کا جو یہ لوگ کر رہے ہیں ،
۴۸۔۔۔      اور (ان کو وہ بھی بتا دو کہ) جب شیطان نے خوشنما کر کے دکھائے ان (کفار) کو ان کے کام، اور اس نے (ان کو تھپکی دیتے ہوئے ، ان سے ) کہا کہ آج تم پر کوئی غالب نہیں آ سکتا، اور میں تمہارا پکا حمایتی ہوں ، مگر جب آمنا سامنا ہوا (حق و باطل کے ) ان دونوں لشکروں کا، تو یہ الٹے پاؤں پھر گیا، اور (ان سے صاف) کہہ دیا کہ کہ میرا تم سے کوئی واسطہ نہیں ، میں وہ کچھ دیکھ رہا ہوں جو تمہیں نظر نہیں آ رہا، میں ڈرتا ہوں اللہ سے اور اللہ بڑا ہی سخت عذاب دینے والا ہے ،
۴۹۔۔۔      (اور وہ بھی یاد کرنے کے لائق ہے کہ) جب کہہ رہے تھے منافق اور لوگ جن کے دلوں میں روگ تھا (شک و ارتیاب کا) کہ دھوکے میں ڈال رکھا ہے ان (مسلمانوں ) کو ان کے دین نے ، حالانکہ جو (صحیح معنوں میں ) بھروسہ رکھتا ہے اللہ پر، تو (اس کے لئے ناکامی ہے ہی نہیں ، کہ) بے شک اللہ بڑا ہی زبر دست، نہایت ہی حکمت والا ہے ،
۵۰۔۔۔     اور اگر تم دیکھ لو (حال اس وقت کا) کہ جب فرشتے جان قبض کرتے ہیں کافروں کی، اور وہ ضربیں لگا رہے ہوتے ہیں ان کے چہروں اور ان کی پیٹھوں پر، اور (ان سے کہہ رہے ہوتے ہیں کہ لو اب) چھکو تم مزہ جلنے کے عذاب کا، (اگر تم یہ دیکھ سکو تو تمہیں بڑا ہی ایک ہولناک منظر نظر آئے )
۵۱۔۔۔      یہ سب بدلہ ہے اس کا جو تم لوگوں نے آگے بھیجا خود اپنے ہاتھوں سے ، ورنہ اللہ ایسا نہیں کہ (ذرہ برابر کوئی) ظلم کرے اپنے بندوں پر،
۵۲۔۔۔     (حق کی عداوت و تکذیب میں ان کا حال بھی ویسا ہی ہے ) جیسا کہ فرعون والوں اور ان لوگوں کا تھا جو کہ گزر چکے ہیں ان سے بھی پہلے ، کہ انہوں نے جھٹلایا اللہ کی آیتوں کو، آخر کار اللہ نے پکڑا ان کو ان کے گناہوں کی پاداش میں ، بے شک اللہ بڑا ہی قوت والا، سخت عذاب دینے والا ہے ،
۵۳۔۔۔      یہ اس لئے کہ اللہ ایسا نہیں کہ بدل دے کسی ایسی نعمت کو جو اس نے عطا فرمائی ہو کسی قوم کو، یہاں تک کہ وہ لوگ (اپنی بد نصیبی سے ) خود بدل نہ دیں ان حالات کو، جن کا تعلق خود ان کی اپنی ذاتوں سے ہے ، بے شک اللہ سنتا (ہر کسی کی اور) جانتا ہے (سب کچھ)،
۵۴۔۔۔      (سو ان کی حالت بھی ویسی ہی ہوئی) جیسا کہ حالت تھی فرعون والوں کی، اور ان لوگوں کی جو کہ گزر چکے ہیں ان سے بھی پہلے ، کہ انہوں نے جھٹلایا اپنے رب کی آیتوں کو، تو آخرکار ہلاک کر دیا ہم نے ان سب کو ان کے گناہوں کی پاداش میں ، اور غرقاب کر دیا ہم نے فرعون والوں کو، کہ وہ سب ظالم تھے ،
۵۵۔۔۔      بے شک زمین پر چلنے والی ساری مخلوق میں سب سے برے اللہ کے نزدیک وہ لوگ ہیں ، جو ایسے اڑے ہوئے ہیں اپنے کفر (و باطل) پر کہ وہ (کسی قیمت پر بھی) ایمان لانے کے لائق نہیں ،
۵۶۔۔۔     (خاص کر وہ) جن سے آپ نے عہد لیا پھر وہ (ناہنجار) توڑ دیتے ہیں اپنے عہد کو ہر مرتبہ، اور وہ ڈرتے نہیں ، عہد شکنی اور اس کے انجام سے )
۵۷۔۔۔     پس اگر تم نے قابو پا لیا ان پر جنگ میں تو (ان کی ایسی خبر لو کہ) تتر بتر اور (حواس باختہ) کر دو ان کے ذریعے ان کو جو ان کے پیچھے ہیں ، تاکہ وہ سبق لے سکیں ،
۵۸۔۔۔     اور اگر تمہیں اندیشہ ہو کسی قوم سے خیانت (اور عہد شکنی) کا، تو تم پھینک دو ان کی طرف ان کے عہد کو، اس طور پر کہ ایک برابر ہو جاؤ تم لوگ اور وہ، بے شک اللہ پسند نہیں فرماتا خیانت کرنے والوں کو،
۵۹۔۔۔      اور کبھی یہ خیال نہ کریں کافر لوگ کہ وہ نکل گئے (ہماری گرفت وپکڑ سے ) یقیناً وہ (کسی طور پر ہمیں ) عاجز نہیں کر سکتے ،
۶۰۔۔۔      اور تیار کرو تم لوگ (اے مسلمانو!) ان (دشمنان حق) کے مقابلے کے لئے جو بھی قوت تم سے بن پڑے ، اور تیار بندھے رہنے والے گھوڑے ، تاکہ تم اپنی دھاک بٹھا سکو، اس (سامان حرب و ضرب) کے ذریعے (ان ابناء کفر و باطل) پر جو کہ دشمن ہیں اللہ کے ، اور دشمن ہیں تمہارے ، اور ان کے علاوہ ان دوسروں پر بھی جو کو تم نہیں جانتے ، مگر اللہ جانتا ہے ان سب کو، اور یاد (رکھو کہ) جو بھی کچھ تم لوگ خرچ کرو گے اللہ کی راہ میں وہ پورا پورا لوٹایا جائے گا تمہاری طرف، اور تمہارے کوئی حق تلفی نہیں ہو گی،
۶۱۔۔۔      اور اگر جھک جائیں یہ لوگ صلح (صفائی) کی طرف تو تم بھی جھک جاؤ اس کی طرف اور بھروسہ بہرحال اللہ ہی پر رکھنا، بے شک وہی ہے سنتا (ہر کسی کو، اور) جانتا (سب کچھ)
۶۲۔۔۔     اور اگر یہ لوگ دھوکہ دینا چاہیں آپ کو تو (اس کی پرواہ نہیں کرنا کہ) بے شک کافی ہے آپ کو اللہ (ان سب کے مقابلے میں ) وہ وہی ہے ، جس نے آپ کو قوت بخشی اپنی مدد سے ، اور مسلمانوں کے ذریعے ،
۶۳۔۔۔      اور اسی نے باہمی الفت ڈال دی ان کے دلوں میں ، (اپنی خاص رحمت و عنایت سے ، ورنہ) آپ اگر وہ سب کچھ خرچ کر دیتے جو کہ روئے زمین پر (موجود ہے ) تو بھی آپ ان کے دلوں کو آپس میں نہیں جوڑ سکتے تھے ، لیکن اللہ ہی نے باہم جوڑ دیا، ان (کے پھٹے ہوئے دلوں ) کو، بے شک وہ بڑا ہی زبردست، نہایت ہی حکمت والا ہے ،
۶۴۔۔۔      اے پیغمبر! کافی ہے آپ کو بھی، اور ان تمام اہل ایمان کو بھی جو آپ کی پیروی کرتے ہیں ،
۶۵۔۔۔      اے پیغمبر! شوق دلاؤ ایمان والوں کو لڑائی کا (اور پرواہ نہ کرو کافروں کی کثرت تعداد کی کہ) اگر تم میں سے بیس ثابت قدم رہنے والے ہوں گے تو وہ غالب آ جائیں گے دو سو پر، اور اگر تم میں سے ایک سو ہوں گے ، تو وہ غالب آ جائیں گے ایک ہزار کافروں پر، یہ اس لئے کہ یہ لوگ سمجھتے نہیں (حق اور حقیقت کو)
۶۶۔۔۔      اب تخفیف فرما دی اللہ نے تم سے ، اور اس نے دیکھ لیا کہ تمہارے اندر کمزوری ہے ، پس اگر تم میں سے ایک سو ہوں گے صبر والے ، تو وہ غالب آ جائیں گے دو سو پر، اور تم میں سے ایک ہزار ہوں گے (اسی شان کے ) تو وہ غالب آ جائیں گے دو ہزار پر، اللہ کے اذن (و حکم) سے ، اور اللہ بہرحال ساتھ ہے صبر کرنے والوں کے ،
۶۷۔۔۔      کسی نبی کی یہ شان نہیں کہ ان کے پاس قیدی رہیں ، یہاں تک کہ وہ زور کچل دے زمین میں (کفر اور اس کے علم برداروں کا) تم لوگ چاہتے ہو دنیا کے (عارضی اور فانی) فائدے ، جب کہ اللہ چاہتا ہے (تمہارے لئے ) آخرت (اور اس کی حقیقی اور ابدی کامیابی) اور اللہ بڑا ہی زبردست، نہایت ہی حکمت والا ہے ،
۶۸۔۔۔      اگر اللہ کی طرف سے ایک نوشتہ طے نہ ہو چکا ہوتا تو یقیناً پہنچ کر رہتا تم لوگوں کو ایک بڑا عذاب،
۶۹۔۔۔      اس (مال) کی بناء پر جو تم نے (اس ضمن میں ) لیا ہے ، پس اب کھاؤ (پیو) تم لوگ اس مال غنیمت میں سے جو تم نے حاصل کیا ہے حلال پاکیزہ، اور ڈرتے رہو تم اللہ سے ، بے شک اللہ ہی بڑا بخشنے والا نہایت ہی مہربان ہے ،
۷۰۔۔۔      اے پیغمبر! کہو ان قیدیوں سے جو کہ تم لوگوں کے قبضے میں ہیں ، کہ اگر اللہ نے تمہارے دلوں میں بھلائی دیکھی تو وہ تمہیں اس سے کہیں بہتر عطا فرمائے گا جو تم سے لیا گیا، اور تمہاری بخشش بھی فرمائے گا، اور اللہ بڑا ہی بخشنے والا، نہایت ہی مہربان ہے ،
۷۱۔۔۔     اور اگر انہوں نے آپ کو دھوکہ دینا چاہا تو (یہ کوئی نئی بات نہیں کہ) یہ لوگ تو اس سے پہلے بھی اللہ سے دھوکہ بازی کر چکے ہیں ، مگر اللہ نے ان کو (آپ کے ہاتھوں ) گرفتار کرا دیا، اور اللہ بڑا ہی علم والا، نہایت ہی حکمت والا ہے ،
۷۲۔۔۔      بے شک جو لوگ ایمان لائے اور انہوں نے ہجرت کی، اللہ کی راہ میں جہاد کیا، اپنے مالوں کے ساتھ، اور اپنی جانوں کے ساتھ، اور جنہوں نے (ان مہاجروں کو) جگہ دی، اور ان کی مدد کی، وہی دوست (وارث) ہیں ایک دوسرے کے ، اور جو ایمان تو لائے پر انہوں نے ہجرت نہیں کی، تو تمہیں ان کی ولایت (اور میراث) سے کوئی سروکار نہیں ، یہاں تک کہ وہ ہجرت کریں ، اور اگر وہ دین کے معاملے میں تم سے مدد مانگیں تو تم پر ان کی مدد کرنا لازم ہے ، مگر ان لوگوں کے مقابلے میں نہیں ، جن کے درمیان اور تمہارے درمیان کوئی معاہدہ ہو، اور اللہ خوب دیکھتا ہے ان کاموں کو جو تم لوگ کر رہے ہو،
۷۳۔۔۔      اور جو لوگ اڑے ہوئے ہیں اپنے کفر و باطل پر، وہ آپس میں ایک دوسرے کے دوست (اور وارث) ہیں ، اگر تم لوگ ایسا نہیں کرو گے (اے مسلمانو!) تو زمین میں بڑا فتنہ اور فساد برپا ہو گا،
۷۴۔۔۔      اور جو لوگ ایمان لائے اور انہوں نے ہجرت بھی کی، اور جہاد بھی کیا، اللہ کی راہ میں ، اور جنہوں نے ان کو ٹھکانہ دیا اور ان کی مدد بھی کی تو ایسے ہی لوگ مومن ہیں سچے (پکے ) ان کے لئے ایک عظیم الشان بخشش بھی ہے ، اور عزت کی روزی بھی
۷۵۔۔۔      اور جو لوگ ایمان لائے اس کے بعد، اور انہوں نے ہجرت بھی کی اور جہاد بھی کیا، تمہارے ساتھ شامل ہو کر تو ایسے لوگ بھی تم ہی میں سے ہیں ، اور رشتہ دار ایک دوسرے کے زیادہ حقدار ہیں اللہ کے حکم کے مطابق، بے شک اللہ ہر چیز کو پوری طرح جانتا ہے ۔

تفسیر


۱.	۱: انفال جمع ہے نفل کی اور نفل اس اضافے اور زیادتی کو کہا جاتا ہے جو کسی کو اس کے حقِ واجب سے زیادہ دی جائے اس طرح جو چیز حق واجب سے زیادہ اداء کی جائے اس کو بھی نفل کہا جاتا ہے۔ اسی لئے فرائض و واجبات اور سنن رواتب سے زائد ادا کی جانے والی عبادت کو بھی نفل کہا جاتا ہے۔ یہاں پر انفال سے مراد مال غنیمت ہے، اور اس کو انفال کے لفظ سے تعبیر کرنے میں یہ اہم درس ہے کہ اللہ کی راہ میں جہاد کرنے والوں کا اصل مقصد مال غنیمت نہیں ہوتا۔ بلکہ ان کا اصل مقصد اعلاءِ کلمۃ اللہ رضائے خداوندی، اور اخروی اجر و ثواب کا حصول ہوتا ہے، سو مال غنیمت کا حصول ان کے لئے ایک نفل اور انعام مزید کے درجے میں ہوتا ہے جہاد کا اجر و ثواب ان کے لئے محفوظ ہوتا ہے، والحمدللہ 	سو اس مختصر سے جملے سے مال غنیمت سے متعلق مختلف سوالات کے بارے میں اصولی جواب دیا گیا ہے کہ اموال غنیمت اللہ اور اس کے رسول ہی کا حق اور انہی کی ملکیت ہیں، اور اللہ اور رسول کی ملکیت دراصل قرآن حکیم کی تعبیر کے مطابق اجتماعی ملکیت کی تعبیر ہے، سو اس سے اس جاہلی تصور اور جاہلی دستور کا خاتمہ کر دیا گیا جو اس سے قبل وہاں پر رائج تھا جس کے مطابق مال غنیمت کا حقدار اسی کو سمجھا جاتا تھا، جو جنگ کرتا تھا، اور بس، اس کے برعکس دین حنیف کی مقدس تعلیمات کے مطابق مال غنیمت میں سب ہی مجاہدین کا حق ہے خواہ کسی کی خدمات کی نوعیت کوئی بھی رہی ہو۔ والعیاذ باللہ العظیم
     ۲:  یعنی تمہارے ایمان کا تقاضا یہ ہے کہ تم لوگ اللہ اور اس کے رسول کے ہر حکم و ارشاد کی صدق دل سے اطاعت و فرمانبرداری کرو۔ اگر کوئی ایمان کے اس تقاضے سے عاری ہے، تو اس کا دعوی ایمان بے حقیقت ہے، والعیاذُ باللہ، یہاں پر انفال یعنی مالِ غنیمت کے بارے میں اسی اصولی تعلیم کے بعد کلام کا رخ دوسری طرف پھرگیا۔ اور مسلمانوں کو ان خامیوں کی اصلاح اور ان کے ازالے کے لئے ہدایات دی گئیں۔ جو تقسیم غنائم کے اس واقعے سے متعلق رونما ہوئی تھیں۔ اور ان عمدہ، اور پاکیزہ صفات کا ذکر فرمایا گیا ہے، جو سچے اہل ایمان کے اندر موجود ہونی چاہئیں، اس کے بعد تقسیم غنائم سے متعلق تفصیل آگے چل کر آیت نمبر۴۱ میں بیان فرمائی گئی ہے۔ کہ ان کا پانچواں حصہ عام مسلمانوں کے حق کے طور پر بیت المال میں جمع ہو گا۔ اور باقی چار حصے مجاہدین کے اندر تقسیم ہوں گے۔ اس سے پہلے اصلاح احوال سے متعلق اہم اور ضروری ہدایات دی گئی ہیں۔
۴. سو اس سے اس حقیقت کو واضح فرما دیا گیا کہ اللہ تعالیٰ کے یہاں درجات و مراتب اور اس کے انعامات سے سرفرازی کا دارو مدار انسان کے اپنے ایمان و عقیدہ اور عمل و کردار پر ہے، نہ کہ کسی قوم قبیلہ، اور رنگ و نسل پر، جس طرح کہ بہت سے زائغین نے سمجھا، والعیاذُ باللہ، پس جن کے اندر یہ اور یہ صفات موجود ہونگی، وہی پکے مومن ہوں گے، اور وہی اس کے انعامات کے مستحق قرار پائیں گے، خواہ وہ کوئی بھی ہوں اور کہیں کے بھی ہوں۔ یہاں پر درجات کے بعد مَغْفِرَۃٌ کا لفظ بڑا بلیغ اور خوش کن و فرحت بخش ہے۔ کیونکہ اس سے اہل ایمان کے لئے یہ عظیم الشان خوشخبری نکلتی ہے کہ وہ اپنے خالق و مالک کی رضا و خوشنودی، اور اس کے یہاں سے ملنے والے درجات و مراتب سے سرفرازی کے لئے اپنے طور پر بھرپور کوشش کریں۔ اس کے بعد جو کمزوریاں اور کوتاہیاں اس ضمن میں رہ جائیں گی وہ ان کو معاف فرما دے گا کہ وہ غفور ورحیم ہے۔ اور اس کی مغفرت و بخشش بہت بڑی اور ناپیدا کنار ہے، سبحانہ و تعالیٰ
۷.	۱:  اشارہ ہے غزوہ بدر سے متعلق دو گروہوں کی طرف، جن میں سے ایک غیر مسلح تھا۔ یعنی تجارتی قافلہ جو کہ سامان تجارت لے کر واپس مکہ جا رہا تھا اور دوسرا گروہ مسلح لشکر کا تھا جو مکہ سے اہل حق پر حملہ کرنے کی غرض سے مدینے کی طرف آرہا تھا، حضور نے صحابہ کرام علیہم الرحمۃ والرضوان کی رائے لینے اور اس صورت حال سے متعلق ان کا مزاج معلوم کرنے کے لئے ان سے پوچھا کہ کیا خیال ہے؟ اللہ کا وعدہ ہے کہ ان دونوں میں سے ایک گروہ یقیناً تم لوگوں کو ملنے والا ہے۔ اب تم بتاؤ کہ تم ان دونوں گروہوں میں سے کس کو اپناتے اور اختیار کرتے ہو؟ تو اس پر مخلص صحابہ کرام نے بڑے پُر جوش انداز میں مسلح گروہ کو اختیار کرنے اور ان کے خلاف لڑنے اور جہاد کرنے کے عزم کا اظہار کیا۔ اور اس کے لئے ہر قسم کی قربانی دینے کا اعلان و اظہار کیا۔ جس کا کچھ اندازہ ان حضرات کی ان پُر جوش تقریروں سے کیا جا سکتا ہے جو انہوں نے اس موقع پر رسول اللہ صلی اللہ علیہ و سلم کے سامنے کی تھیں۔ اور حدیث وسیرت کی کتابوں میں مذکور و مسطور ہیں۔ لیکن اس کے برعکس کچھ کمزور اور ضعیف الایمان لوگوں کا خیال تھا کہ مسلح گروہ کے بجائے تجارتی قافلہ کے غیر مسلح گروہ کو اختیار کیا جائے۔ تاکہ خطرات اور مشکلات سے سامنا نہ کرنا پڑے، اور لقمہ تر ہاتھ آ جائے، اور یہ ایک طبعی چیز ہے، سو ایسے ہی لوگوں کو خطاب کر کے ارشاد فرمایا گیا وَتَوَدُّوْنَ اَنَّ غَیْرَ ذَاتِ الشَّوْکَۃِ تَکُوْنُ لَکُمْ یعنی تم لوگ چاہتے تھے کہ غیر مسلح گروہ تمہارے ہاتھ لگے۔
     ۲: کیونکہ کافروں کی جڑ اور ان کے شر و فساد کا منبع و مصدر اس وقت کفار قریش ہی تھے۔ اور ان کو کاٹ دینے اور ان کی کمر توڑ دینے کا مطلب اس وقت تمام کافروں کی جڑ کاٹ دینے۔ اور ان کی کمر توڑ دینے کے مترادف تھا۔ تاکہ اسطرح احقاق حق کا مقصد حاصل ہو جائے۔ جو کہ اصل اور حقیقی مقصد ہے۔
۹. سو اس سے ایک تو اس اہم اور بنیادی حقیقت کو واضح فرما دیا گیا کہ حاجت روا و مشکل کشا سب کا اللہ تعالیٰ ہی ہے، حضرات انبیاء ورسل کی قدسی صفات ہستیاں، اور ان کے امام و پیشوا حضرت محمد صلی اللہ علیہ و سلم بھی اسی کے محتاج اور اسی کے در کے سوالی رہے ہیں اس لئے غزوہ بدر کے اس موقع پر بھی حضرت امام الانبیاء علیہ وعلیہم الصلوٰۃ والسلام اور آپ صلی اللہ علیہ و سلم کے قدسی صفت صحابہ کرام سب اسی وحدہٗ لاشریک کے حضور دعا و فریاد پیش کر رہے تھے، سو حضرات انبیاء ورسل، اور حضرت امام الانبیاء کے اس پاکیزہ اور واضح اسوہ حسنہ کی روشنی میں دیکھا اور سوچا جائے کہ کس قدر بہکے بھٹکے اور کتنے گمراہ ہیں وہ لوگ جو اس وحدہٗ لاشریک کے سوا اوروں کو پکارتے اور ان کے آگے جھکتے ہیں، کوئی کسی عاجز مخلوق کو پکارتا ہے، کوئی کسی قبر کے آگے سجدہ ریز ہوتا ہے، اور کوئی کسی ملنگ کے آگے جھکتا ہے، اور اسطرح وہ اپنی ذلت و رسوائی کا سامان خود کرتا ہے والعیاذ باللہ حالانکہ حضرت امام الانبیاء صلی اللہ علیہ و سلم نے اپنے قول و فعل دونوں سے اللہ تعالیٰ کے حضور ہی جھکنے کی تعلیم و تلقین فرمائی ہے، اور دوسری اہم حقیقت اس ارشاد سے یہ واضح فرمائی گئی ہے کہ جب انسان اپنے ایمان و اخلاص میں کامل ہوتا ہے، تو اللہ تعالیٰ اس کی مدد کے لئے خارق عادت انتظام فرماتا ہے، جیسے آسمان سے پے درپے فرشتوں کا ایسے لوگوں کی مدد کے لئے اترنا۔ وباللّٰہ التوفیق لما یُحِبُّ ویرید، وعلی ما یُحِبُّ ویرید، بِکُلِّ حالٍ مِّنَ الاحوال، وفی کُلِّ مَوْطِنٍ مِّنَ المواطن فی الحیاۃ، وہو الہادی الی سوء الصراط، جل جلالہ و عم نوالہ۔
۱۲.	۱: سو یہ پہلا حکم خداوندی تھا جو اس موقع پر خدائی فوج یعنی فرشتوں کے لشکر کو دیا گیا تھا کہ میں تمہارے ساتھ ہوں پس تم ثابت قدم رکھو ایمان والوں کو، جس سے ایک بات تو یہ نکلتی ہے کہ اللہ تعالیٰ کی معیت کے بغیر فرشتے بھی کچھ نہیں کر سکتے، سبحانہ و تعالیٰ، اور دوسری حقیقت اس سے یہ واضح ہو جاتی ہے کہ جنگ کی اصل ذمہ داری خود مسلمانوں ہی کے اوپر تھی۔ فرشتوں نے مسلمانوں سے یہ نہیں کہا تھا کہ تم الگ ہو جاؤ ہم خود ہی میدان جیت کر تمہارے حوالے کر دیں گے، بلکہ ان کا فریضہ یہ تھا کہ وہ مسلمانوں کو ثابت قدم رکھیں۔ سو اصل چیز اہل ایمان کی اپنی ہمت و شجاعت اور ثابت قدمی ہی تھی، اور ہے، اگر اپنا کام صحیح طور پر کر دکھائیں گے تو اللہ تعالیٰ کی مدد ان کے ساتھ ہو گی۔ کیونکہ خداوند قدوس کی سنت اور اس کا دستور یہی ہے، کہ وہ اہل حق کو اپنی نصرت و امداد سے اسباب کے پردوں کے پیچھے سے ہی نوازتا ہے۔ کہ یہ دنیا ہے ہی دارالاسباب اور عالم ابتلاء و آزمائش یہاں پر یعنی دنیا کی اس زندگی میں حضرت حق جَلَّ مَجْدُہ، کی طرف سے جو بھی کچھ ہوتا ہے اسباب و وسائل کی اوٹ ہی میں ہوتا ہے۔	
     ۲:  سو اس سے مدد خداوندی، اور القاء رعب کے نتیجے کو واضح فرمایا گیا ہے۔ اور دشمن کی مرعوبیت کے لئے یہ ایک نہایت ہی بلیغ اور حقیقت افروز تعبیر ہے۔ یعنی جب میں ان کافروں کے دلوں میں رعب ڈال دونگا، تو اس کے نتیجے میں ان کے حوصلے ایسے پست ہو جائیں گے۔ اور ان کے دل ایسے ٹوٹ جائیں گے، کہ تم ان کو بھیڑ بکریوں اور گاجر مولی کی طرح کاٹ کر ڈال دو۔ انکی گردنوں کے اوپر مارو، اور ان کے پور پور تک کو کاٹ کر رکھ دو۔ کہ اب ان کے اندر کوئی دم خم باقی نہیں رہا۔ سو اس سے مرعوبیت کے نتیجے میں پیدا ہونے والی ان کی کامل بے بسی کی تصویر پیش فرمائی گئی ہے، کیونکہ دشمن میں جب تک کچھ بھی دم خم باقی ہوتا ہے وہ اس بات کا موقع نہیں دیتا کہ اس کا دشمن جہاں چاہے اس پر ضرب لگائے۔ لیکن جب مرعوبیت کے نتیجے میں اس کا حوصلہ ٹوٹ جاتا ہے۔ اور اس کے اعصاب ڈھیلے پڑ جاتے ہیں۔ تو پھر اس کا حلیف جہاں چاہے، اور جیسے چاہے، اس پر ضربیں لگائے۔ والعیاذ باللہ جل وعلا، اللہ تعالیٰ ہمیشہ اور ہر اعتبار سے اپنی حفاظت و پناہ میں رکھے، اہل باطل کے مقابلے میں اہل حق کی ہمیشہ اور ہر طرح سے مدد فرمائے، آمین ثم آمین
۱۳.	یعنی یہاں پر عذاب نہیں عقاب کا لفظ استعمال ہوا ہے جو کہ عقب کے مادے سے ماخوذ ہے اور اس کا اطلاق اس سزا اور عذاب پر ہوتا ہے جو کسی عمل کے طبعی تقاضے اور منطقی نتیجے کے طور پر اس پر مرتب ہوتا ہے، جس کو پاداش کہا جاتا ہے۔ اسی لئے ہم نے اس کا ترجمہ اس لفظ سے کیا ہے والحمدللہ جل وعلا۔ اور یہ اس لئے کہ اللہ اور اس کے رسول کے مقابلے کے لئے اٹھنا ایک ایسا سنگین جرم ہے جو فطرت اور اس کے تقاضوں کے خلاف ہے۔ کیونکہ جنگ کا جواز وہاں ہوتا ہے جہاں کسی حق کی حفاظت یا کسی ظلم کا دفاع مقصود ہوتا ہے، اور اسی صورت میں انسان کے اندر لڑائی کا حوصلہ ابھرتا ہے اور ظاہر ہے کہ اللہ کے مقابلے میں ایسے کسی حق کا کوئی سوال ہی پیدا نہیں ہو سکتا۔ اس لئے جو لوگ اللہ اور اس کے رسول کے مقابلے کے لئے اٹھتے ہیں، اللہ ان کو شدید پاداش سے دو چار کرتا ہے۔ سو ایسے لوگ اگر اس قسم کی جہالت کے لئے اٹھتے ہیں تو وہ خواہ طوفان کی طرح اٹھیں لیکن بالآخر بلبلے کی طرح بیٹھ جاتے ہیں، اس لئے کہ ان کی لڑائی اور ان کے حوصلے کی کوئی بنیاد نہیں ہوتی۔ بلکہ ان کی جنگ فطرت اور اس کے تقاضوں کے خلاف ہوتی ہے۔ والعیاذُ باللہ العظیم
۱۷.	روایات کے مطابق جب معرکہ بدر کے موقع پر کفار کی فوجیں سامنے ہوئیں، تو آنحضرت صلی اللہ علیہ و سلم نے مٹھی بھر خاک زمین سے اٹھائی۔ اور شَاہَتِ الْوُجوہ کہہ کر اس کو کفار کی طرف پھینکا، اور عربی زبان کا یہ جملہ لعنت اور پھٹکار کے لئے آتا ہے۔ سو اللہ تعالیٰ کی قدرت و حکمت سے وہ مشت خاک سب کفار کی آنکھوں میں پڑ گئی، سو اس آیت کریمہ میں جو حضرات صحابہ کرام سے فعل قتل کی نفی کی گئی ہے اور پیغمبر سے رَمْی یعنی خاک پھینکنے کی نفی کی گئی ہے، تو یہ نفی دراصل ان دونوں فعلوں کے بے مثال اثر، اور شاندار نتائج کے اعتبار سے ہے۔ یعنی تم لوگوں کے قتل اور حضرت رسالت مآب صلی اللہ علیہ و سلم کی مشت خاک پھینکنے سے جو بے مثال آثار اور شاندار نتائج برآمد ہوئے وہ ان ظاہری افعال کا نتیجہ نہیں تھا بلکہ وہ درحقیقت اللہ تعالیٰ ہی کی قدرت و عنایت کا نتیجہ تھا، ورنہ مٹھی بھر نہتے مسلمانوں کا قریش کے اتنے بڑے لشکر پر غالب آ جانا، جو کہ غرق آہن تھا، اور غلبہ بھی اس طور پر کہ مسلمان ان کو گاجر مولی کی طرح کاٹ دیں۔ اور آنحضرت صلی اللہ علیہ و سلم کے دست مبارک سے پھینکی گئی مشت خاک کا سارے لشکر کی آنکھوں میں پڑ جانا، بظاہر ممکن نہ تھا۔ بلکہ یہ سب کچھ اسی دست غیب کا کرشمہ تھا، جو ان ظواہر کے پس پردہ کار فرما تھا۔ پس یہ سب کچھ اللہ تعالیٰ ہی نے کیا تاکہ اس طرح وہ اپنی قدرت کے کرشمے دکھائے۔ اور تاکہ وہ اہل ایمان کے جواہر قوت کو اچھی طرح نمایاں کرے۔ بیشک اللہ اپنے بندوں کی دعاؤں اور التجاؤں کو بھی سنتا ہے، اور وہ ان کی حاجتوں کو بھی پوری طرح جانتا ہے، سبحانہ و تعالیٰ۔
۱۹. یعنی وہ ان کے ساتھ ہے اپنے علم و قدرت اور اپنی نصرت و امداد کے اعتبار سے، اور جن کو اللہ کی نصرت و امداد حاصل ہو، ان کا کوئی کیا بگاڑ سکتا ہے؟ سو اس میں ایک طرف تو اہل ایمان کے لئے یہ درس ہے کہ وہ اللہ کے ساتھ اپنا تعلق صحیح رکھیں۔ تاکہ اس کی معیّت و امداد اور اس کی نصرت و اعانت کی دولت ان کو ہمیشہ حاصل رہے، کہ ان کی اصل قوت یہی ہے، اور وہ اپنے ایمان و اخلاص کی دولت کی ہمیشہ فکر کریں، کہ یہی ان کی اصل قوت ہے۔ اور دوسری طرف اس میں اہل کفر و شرک کے لئے یہ پیغام ہے کہ تم لوگ اہل ایمان کا کچھ بھی نہیں بگاڑ سکتے کہ ان کے ساتھ اللہ کی مدد ہے۔ جس کے نتیجے میں کسی کے ان سے جیتنے، اور ان پر غلبہ پانے کا کوئی سوال ہی پیدا نہیں ہو سکتا۔ پس تم لوگوں کی خیر اسی میں ہے کہ حق کا مقابلہ کرنے کے بجائے تم لوگ صدق دل سے اس کے آگے جھک جاؤ۔ اور دل و جان سے اس کو اپنا لو۔ بہر کیف اس آیت کریمہ میں کفار قریش کو براہ راست مخاطب کر کے ان سے فرمایا گیا کہ تم لوگ یہی کہتے تھے کہ اس جنگ میں جو جیتا اسی کو حق پر سمجھا جائے گا۔ سو وہ فتح اور فیصلہ اب تمہارے سامنے آگیا ہے، پس اب تم لوگوں کے لئے صحت و سلامتی کا راستہ یہی ہے کہ تم خود اپنے ہی قائم کردہ اس معیار و میزان کے مطابق حق کے آگے سر تسلیم خم کر دو۔ سو اور اس طرح اگر تم لوگ اپنے کفر و باطل سے باز آ گئے تو خود تمہارا اپنا ہی بھلا ہو گا کہ اس کے نتیجے میں اللہ کے غضب اور اس کے عقاب کے بجائے اس کی رحمت و عنایت کے مستحق قرار پاؤ گے، ورنہ تم لوگ خود اپنا ہی نقصان کرو گے، کہ اس کے نتیجے میں تم لوگ اللہ تعالیٰ کی رحمت و عنایت کے بجائے اس کے غضب اور عقاب کے مستحق ٹھہرو گے، اور دائمی عذاب میں مبتلا ہوؤ گے،
۲۴.	یعنی یہ اللہ تعالیٰ کی سنت اور اس کا قانون اور دستور ہے کہ جو لوگ اللہ کی دعوت سے اپنے کان بند کر لیتے ہیں، اور حق بات کو سننے اور مانے کے لئے تیار نہیں ہوتے، وہ آخرکار اس کے اس قانون اور سنت کی زد میں آ جاتے ہیں، جس کے نتیجے میں وہ حق کو ماننے اور قبول کرنے کی اہلیت اور صلاحیت ہی سے محروم ہو جاتے ہیں سو اس سے ضعیف الایمان اور منافق قسم کے لوگوں کو تنبیہ و تذکیر فرمائی گئی ہے کہ تم لوگ ہوش میں آ جاؤ اور اپنی اصلاح کی فکر کر لو۔ کہ ابھی تمہارے لئے اس کا موقع اور فرصت موجود ہے، پس تم اس کو غنیمت سمجھو اور دعوت حق پر صدق دل سے لبیک کہہ کر اپنے لئے سعادت دارین سے سرفرازی کا سامان کر لو۔ اور اگر تم لوگوں نے اعراض و استکبار، اور رُوگردانی ہی سے کام لیا۔ اور تم اپنی انہی بیماریوں کو پالتے پوستے رہے، جن میں تم اب تک مبتلا رہے ہو۔ تو اس بات کو یاد رکھو کہ تم اللہ پاک کے اس قانون اور اس کی سنت و دستور کی گرفت میں آ کر رہو گے جس کے نتیجے میں تمہارے قلوب و ضمائر ایسے مسخ اور مختوم ہو کر رہ جائیں گے کہ پھر ان کے لئے کوئی صیقل بھی کارگر نہیں ہو سکے گا، اور پھر معاملہ یہیں تک محدود نہیں بلکہ آخرکار تم سب کو اللہ تعالیٰ کے حضور حاضر ہونا ہے، اور وہاں زندگی بھر کے کئے کرائے کا حساب دینا، اور اور اس کا پھل پانا ہے پس تم اپنے بارے میں سوچ لو، اور اپنا نفع و نقصان خود دیکھ لو، والعیاذُ باللہ العظیم
۲۵.	سو اس ارشاد سے پورے معاشرے کو اور خاص کر ان لوگوں کے ضمیروں کو جھنجھوڑا گیا ہے، جو اپنے شخصی عمل اور انفرادی اصلاح ہی کو کافی سمجھتے ہیں اور معاشرے کی اصلاح کی فکر و تدبیر سے کوئی سروکار نہیں رکھتے۔ سو اس سے ایسے لوگوں کو تنبیہ و تذکیر فرمائی گئی ہے کہ خبردار! کہیں تم لوگ اپنی شخصی اور انفرادی اصلاح پر اکتفاء کرتے ہوئے معاشرے میں ابھرنے والی خرابیوں سے لاتعلق اور بے فکر نہ ہو جانا۔ بلکہ اپنے امکان اور اپنے بس کی حد تک ان کی اصلاح کی فکر و کوشش کرنا۔ کیونکہ معاشرے میں ابھرنے والی خرابی اگر جڑ پکڑ لیتی ہے، والعیاذُ باللہ۔ تو وہ شدہ شدہ ایک وبائے عام کی شکل اختیار کر لیتی ہے، اور جب وہ وبائے عام کی شکل اختیار کر لیتی ہے تو اس کے بُرے اثرات و نتائج انہی لوگوں تک محدود نہیں رہتے جو بالفعل اس کا ارتکاب کرتے ہیں، بلکہ وہ ان سب کو بھی اپنی لپیٹ میں لے لیتی ہے جو ایسی خرابیوں پر راضی یا ان پر خاموش رہتے ہیں، کہ وبائے عام کی فطرت اور اس کی طبیعت یہی ہے، اس حقیقت کو نبی اُمّی صلی اللہ علیہ و سلم نے اپنی احادیث کریمہ اور ارشادات عالیہ کے ذریعے طرح طرح سے واضح فرمایا ہے، اور اس ضمن میں آپ صلی اللہ علیہ و سلم نے کشتی کے مسافروں کی جو تمثیل بیان فرمائی ہے وہ بڑی ہی بلیغ، واضح، اور نہایت ہی موثر ہے۔ کہ کشتی کے مسافروں میں سے کچھ اس کے اوپر والے حصے میں سوار ہو جائیں اور کچھ نیچے والے حصے میں۔ پھر نیچے والے حصے کے لوگ یہ محسوس کریں کہ پانی پینے کے لئے اوپر جانے میں زحمت اور تکلیف اٹھانا پڑتی ہے، اس لئے ہم نیچے ہی سے پانی لے لیتے ہیں، اور اس کے لئے وہ جہاز میں سوراخ کرنے لگیں، تو اب اس کو دیکھ کر اوپر والے لوگ اگر خاموش رہیں گے تو ظاہر ہے کہ پانی چڑھنے سے جہاز ڈوب جائے گا، اور جہاز کے ڈوبنے سے وہ سب ہی غرق ہو جائیں گے، اور اگر وہ ان کو اس عمل سے روک دیں۔ تو نیچے والی بھی بچ جائیں گے اور اوپر والے بھی، اور اسطرح سب کا بھلا ہو جائے گا، سو یہی مثال ہے برائی پر خاموش رہنے والوں اور اس سے روکنے والوں کی، وباللہ التوفیق لما یحب ویرید۔
۳۰.	اس سے کفار قریش کی اس سازش کی طرف اشارہ فرمایا گیا ہے جو ان کے لیڈروں نے دعوت حق کو یکسر ختم کر دینے کے لئے دارالندوہ میں کی تھی۔ جس کی تفصیل تاریخ و سیرت کی کتابوں میں مسطور و مندرج ہے۔ جس کے مطابق اس غرض کے لئے ان اعیانِ کفر و شرک کی طرف سے ان کی اس مجلس میں مختلف تجویزیں پیش کی گئیں۔ اور آخرکار قتل کی تجویز پر ان سب کا اتفاق ہوا۔ جس کے لئے تدبیر یہ سوچی گئی کہ قریش کے تمام بڑے بڑے قبائل اور خاندان اس کام میں شریک ہوں۔ اور ان میں سے ہر ایک کی طرف سے ایک ایک نوجوان اس کے لئے نامزد کیا جائے۔ اور وہ سب مل کر یک بارگی اللہ کے رسول پر حملہ کریں۔ تاکہ اس کے نتیجے میں آنحضرت صلی اللہ علیہ و سلم کے خاندان کے لوگ قصاص کے مطالبے کی ہمت نہ کر سکیں۔ اِثبات کا لغوی مفہوم روک دینا اور پابند کر دینا ہے، جس میں قید کر دینا بھی شامل ہے۔ یہاں پر اس سے یہی مراد ہے جیسا کہ ترجمہ کے اندر اس کا ذکر موجود ہے۔ سو اس طرح ان لوگوں نے تو اپنے طور پر دعوت حق کو یکسر ختم کر دینے کی بڑی ٹھوس تجویز طے کر لی۔ اور اس کے لئے انہوں نے اپنے طور پر یہ چال چلی۔ لیکن اللہ تعالیٰ کی چال جو کہ نہ صرف حق کی حفاظت و بقاء کے لئے تھی، بلکہ اس سے اصل مقصود حق کا غلبہ اور اس کا اظہار تھا، وہی غالب اور کارگر رہی۔ کفار تو اپنے طور پر خوش ہو رہے تھے کہ انہوں نے اللہ کے پیغمبر کو دیس نکالا دے کر اپنے پہلو کا کانٹا نکال دیا۔ لیکن اللہ تعالیٰ کی تدبیر کے نتیجے میں حالات نے جلد ہی دکھا دیا کہ اس سے ان بدبختوں کے پہلو کا کانٹا نہیں نکلا، بلکہ ان کے جسد قومی کی روح نکل گئی۔ اس کے بعد اور اس ہجرت مبارکہ کے نتیجے میں اسلام کو نشوونما کے لئے ایک آزاد اور کھلی فضا مل گئی۔ اور منکرین قریش اپنی قضائے مبرم کی انتظار کے لئے باقی رہ گئے۔ والحمد اللہ رب العالمین۔
۳۲.	سو اس سے ان لوگوں کے عناد و ہٹ دھرمی اور ان کی مت ماری اور بدبختی کا اندازہ کیا جا سکتا ہے کہ وہ کہتے ہیں کہ اے اللہ اگر یہ دین واقعی حق ہے تیری طرف سے، تو بجائے اس کے کہ وہ یوں کہتے کہ اگر یہ حق ہے تو پھر تُو ہمیں اس کو اپنانے اور قبول کرنے کی توفیق دے۔ اور اگر حق نہیں ہے تو ہمیں اس کے اپنانے کی توفیق نہ دے۔ وہ اس کے بجائے الٹا یوں کہتے کہ اگر یہ حق ہے تیری طرف سے تو تُو ہم پر آسمان سے پتھروں کی بارش برسا دے، یا ہمیں اور کسی دردناک عذاب سے دو چار کر دے، سو یہ عناد و ہٹ دھرمی اور بدبختی و محرومی کی انتہاء ہے۔ تو پھر ایسوں کو دولت حق و ہدایت سے سرفرازی آخر کس طرح اور کیونکر نصیب ہو سکتی ہے؟
۳۳.	سو اس ارشاد سے واضح فرمایا گیا کہ اللہ تعالیٰ کے عذاب سے بچاؤ اور اس سے حفاظت کے لئے اللہ تعالیٰ نے اپنے بندوں کو دو امانوں سے نوازا ہے۔ ایک اللہ کے پیغمبر کی ذات مبارکہ، اور ان کا وجود مسعود، اور دوسرا استغفار چنانچہ حضرت ابو اشعری سے مروی ہے کہ آنحضرت صلی اللہ علیہ و سلم نے ارشاد فرمایا کہ اللہ تعالیٰ نے میری امت کی حفاظت کے لئے مجھ پر دو اَمَان نازل فرمائے ہیں پھر آپ صلی اللہ علیہ و سلم نے اسی آیت کریمہ کا حوالہ دیا۔ اور پھر ارشاد فرمایا کہ جب میں دنیا سے چلا جاؤں گا تو پھر ان کے لئے دوسرا امان یعنی استغفار باقی رہ جائے گا جو ان کے لئے قیامت تک موجود و برقرار رہے گا، (ترمذی، کتاب التفسیر، سورۃ الانفال باب حدثنا سفیان بن وکبع الخ)
۳۵.	سو کافروں اور منکروں کو اپنے کفر و انکار کا بھگتنان بہرحال بھگتنا ہو گا، اور جو ڈھیل اور چھوٹ ان کو اس ضمن میں قدرت کی طرف سے ملی ہوئی ہے اس سے کسی کو دھوکہ نہیں کھانا چاہئے، کہ وہ بہرحال ایک ڈھیل اور چھوٹ ہی ہے جس نے بالآخر ختم ہو جانا ہے اور انہوں نے اپنے کئے کرائے کا بھگتان بہرحال بھگت کر رہنا ہے، والعیاذباللہ
۳۶.	سو کافر اور منکر لوگ جو اپنے اموال حق سے روکنے کے لئے خرچ کرتے ہیں سواس طرح یہ لوگ حق کا تو کچھ نہ بگاڑ سکیں گے۔ البتہ اس طرح اپنے مالوں کو خرچ کرنا ان کے لئے باعث حسرت و صدمہ ضرور ہو گا۔ پھر یہ مغلوب ہوں گے اور آخرکار ان کو اکٹھا کر کے جہنم کی طرف لایا جائے گا جہاں ان کا یہ خسارہ اور حسرت بدرجہ تمام و کمال ظاہر ہوں گے۔ اور اس طور پر کہ اس کے نتیجے میں یہ لوگ اپنے ہاتھ کاٹ کاٹ کر کھائیں گے۔ مگر اس حسرت و افسوس کا ان کو کوئی فائدہ بہرحال نہیں ہو گا، بلکہ ان کو ہمیشہ ہمیشہ کے ہولناک عذاب میں رہنا ہو گا۔ والعیاذ باللہ العظیم۔
۳۷.	سو اس ارشاد سے اس فرق و تمیز کو ظاہر اور واضح فرما دیا گیا جو آخرت کے اس یوم فصل و تمیز میں پوری طرح واضح ہو کر سب کے سامنے آ جائے گا۔ اور اس طور پر کہ خبیث کو طیب سے بالکل الگ کر دیا جائے گا۔ اور پھر خبیث کو ایک دوسرے پر تہ بہ تہ کر کے ڈھیر کر دیا جائے گا۔ پھر اس پورے ڈھیر کو جہنم میں جھونک دیا جائے گا، جیسا کو کوڑے کرکٹ کو جلانے کے لئے کسی جگہ ڈھیر کر دیا جاتا ہے۔ اور اسطرح جمع اور ڈھیر کر کے جلانے کا فائدہ یہ ہوتا ہے کہ اس طرح آگ زیادہ ایندھن کی بناء پر پورے زور و شور سے بھڑکتی ہے۔ اور جمع شدہ انبار کا ہر حصہ دوسرے حصے کے جلانے میں مددگار ثابت ہوتا ہے۔ سو جس طرح اہل کفر و باطل دنیا میں ایک دوسرے کے ساتھ مل کر حق اور اہل حق کے خلاف زور لگاتے ہیں، اور ایک دوسرے کی پشت پناہی کرتے ہیں۔ اسی طرح یہ لوگ وہاں پر ایک دوسرے کے خلاف ایندھن کے بھڑکانے اور اس کو بھسم کرنے میں ایک دوسرے کے مددگار بنیں گے۔ سو ایسے لوگوں کے بارے میں ارشاد فرمایا گیا، اور حصر و قصر کے انداز و اسلوب میں ارشاد فرمایا گیا کہ یہی لوگ ہیں خسارے والے ایسے خسارے والے کہ اس جیسا دوسرا کوئی خسارہ ہو ہی نہیں سکتا۔ اور ان کا یہ خسارہ ایسا ہولناک ہو گا کہ اس کی تلافی و تدارک کی پھر کوئی صورت کسی بھی طرح ممکن نہیں ہو گی، بلکہ ان کو ہمیشہ اسی میں رہنا اور اس ہولناک عذاب کو بھگتنا ہو گا، والعیاذ باللہ العظیم۔ اللہ تعالیٰ ہمیشہ اپنی حفاظت و پناہ میں رکھے۔ اور ایسے ہر خسارے اور اس کے ہر شائبے سے محفوظ رکھے۔ آمین ثم آمین
۳۹.	سو اس سے جہاد و قتال کا حکم و ارشاد بھی فرمایا گیا اور اس کی غرض و غایت بھی واضح فرما دی گئی۔ چنانچہ ارشاد فرمایا گیا کہ تم لوگ لڑو ابنائے کفر و باطل سے یہاں تک کہ فتنہ باقی نہ رہے۔ یعنی دین حق کا راستہ اس طرح صاف ہو جائے کہ وہ سب دینوں پر غالب آ کر رہے اور عبادت و بندگی صرف اللہ وحدہٗ لاشریک ہی کی ہو۔ جو کہ معبود برحق اور وحدہٗ اور وحدہٗ لاشریک ہے، کہ یہی حق ہے اس خالق و مالک کا اس کے بندوں پر۔ اور اسی میں بھلا ہے سب انسانوں کا دنیا کی اس عارضی اور فانی زندگی میں بھی اور آخرت کے اس حقیقی اور ابدی جہاں میں بھی، جو اس دنیا کے بعد آنے والا ہے۔ وباللہ التوفیق لمایحب ویرید، وعلیٰ مایحب ویرید، بکل حالٍ من الاحوال وفی کل موطنٍ من المواطن فی الحیاۃ
۴۱.	غنیمت کے لفظ سے اس حقیقت کو واضح فرما دیا گیا کہ جہاد میں ملنے والا یہ مال کوئی جہاد و قتال کا معاوضہ نہیں، بلکہ یہ ایک ضمنی اور زائد چیز ہے جس سے مجاہد فی سبیل اللہ کو اللہ تعالیٰ کی طرف سے بطور انعام و اکرام نوازا جاتا ہے ورنہ مجاہد اللہ کی راہ میں جو جہاد کرتا ہے وہ ایک مقدس فریضہ ہوتا ہے جس کو وہ اللہ تعالیٰ کی رضاء  و خوشنودی کے حصول اور کلمہ حق کی سربلندی کے لئے انجام دیتا ہے تاکہ اس کے نتیجے میں عباد و بلاد سب کا بھلا ہو۔ اور اس کا اجر و ثواب اس کو اللہ تعالیٰ کے یہاں ہی سے ملتا ہے، جو اس کے لئے آخرت کی اصل حقیقی اور ابدی زندگی کے لئے محفوظ ہو جاتا ہے۔ مال غنیمت وغیرہ کی حیثیت تو دراصل ان زوائد کی سی ہے جو اس کو سر راہ اور ضمنی طور پر مل جاتی ہیں جو اگر مل جائیں تو غنیمت اور اگر نہ ملیں تو نہ کوئی غم نہ مطالبہ سو اس ہدایت و ارشاد سے قرآنِ حکیم نے اس جاہلی تصور کی تردید اور اس کی اصلاح کر دی جس کی رُو سے جنگ کا اصل مقصد لوٹ کے مال کو ہی سمجھا جاتا تھا اور اسی اعتبار سے ان لوگوں کے یہاں جنگ کے نفع و نقصان کا اندازہ لگایا جاتا تھا، اور اسی قدیم تصور کی بناء پر بعض مسلمانوں کی طرف سے وہ سوالات پیش ہوئے تھے، جن کا اظہار غزوۂ کے اس موقع پر کیا گیا۔ اور جن کے جواب میں اور ان کی اصلاح کی مناسبت سے یہ آیات کریمات نازل ہوئی تھیں۔ 
 جو بیت المال میں جمع ہو کر ان اجتماعی مصالح میں صرف ہو گا جن کا ذکر آگے فرمایا جا رہا ہے۔ اس سورہ کریمہ کی پہلی آیت کریمہ میں مال غنیمت کے بارے میں یہ اصولی ہدایت دی گئی تھی قُلِ الْاَنْفَالُ لِلّٰہِ وَالرَّسُوْلِ جس سے اس حقیقت کو واضح فرمایا گیا تھا کہ مال غنیمت کی حیثیت انفرادی اور شخصی ملکیت کی نہیں، بلکہ اس کی حیثیت اجتماعی ملکیت کی ہے، اس اصولی ہدایت کے بعد وہاں پر کلام کا رخ اس ذہنیت کی اصلاح کی طرف مڑ گیا تھا۔ جس کا اظہار اس موقع پر بعض مسلمانوں کی طرف سے کیا گیا تھا۔ اور ان کو اپنی اصلاح کے لئے خاص ہدایات دی گئی تھیں، اس کے بعد اب اس اجتماعی ملکیت کی تقسیم کا طریق کار بیان فرمایا جاتا ہے، اور اس سے جاہلیت کے اس دستور کا خاتمہ کر دیا گیا کہ جنگ کے دوران لوٹا ہوا مال و اسباب اسی کا ہو گا جو اس کو لوٹ کر لایا۔ جیسا کہ ان کے یہاں اصول موضوعہ کے طور پر یہ بات طے اور مشہور تھی مَنْ قَتَلَ قَتِیْلاً فَلہ سَلبُہ، یعنی جو کسی کو قتل کرے گا اس کا لوٹا ہوا مال اسی کا ہو گا۔ سو اس ارشاد سے جاہلیت کے اس دستور کا خاتمہ کر کے یہ اصول و قانون مقرر فرمایا گیا کہ مال غنیمت کا پانچواں حصہ اللہ اور اس کے رسول کا ہو گا جو بیت المال میں جمع ہو کر مسلمانوں کے اجتماعی مصالح میں صرف ہو گا۔ اور بقیہ چار حصوں کو مجاہدین کے درمیان تقسیم کر دیا جائے گا۔ یہاں پر یہ حقیقت بھی واضح رہنی چاہیے کہ زمانہ جاہلیت میں لوٹے ہوئے مال کا چوتھا حصہ سرداران قبائل کے لئے خاص ہوا کرتا تھا، جس کو اس زمانے میں مرباع  کہا جاتا تھا اور جو ان لوگوں کے ذاتی تصرف میں آیا کرتا تھا۔ جبکہ اسلام میں مال غنیمت کا پانچواں حصہ اللہ اور اس کے رسول کے حق کے طور پر مقرر کیا گیا۔ اور وہ بھی معاشرے کی اجتماعی بہبود میں صرف کر کے واپس معاشرے ہی کو لوٹا دیا جاتا ہے۔ ورنہ اللہ تعالیٰ تو ہے ہی ہر کسی سے اور ہر اعتبار سے غنی و بے نیاز سبحانہ و تعالیٰ، اور رسول کا حصہ بھی اصل میں، اور حقیقت کے اعتبار سے، دین حق کی سربلندی اور مصالح عامہ ہی کے کام آتا تھا۔
۴۴. اس ارشادِ رّبانی میں غزوۂ بدر سے متعلق قدرت کی کار سازی کا ایک نمونہ و مظہر پیش فرمایا گیا ہے، وہ یہ کہ اس موقع پر جب دونوں فوجیں میدان جنگ میں ایک دوسرے کے آمنے سامنے ہوئیں تو ابتدائی مرحلہ میں اللہ تعالیٰ نے کفار کو مسلمانوں کی نظر میں کم کر کے دکھایا۔ اور مسلمانوں کو کفار کی نظر میں کم کر کے دکھایا۔ تاکہ ان دونوں میں سے کوئی فریق خوف کھا کر میدان سے پیچھے نہ ہٹنے پائے۔ تاکہ اسطرح وہ معرکہ بپا ہو کر رہے جو حق اور باطل کے درمیان فیصلہ کر دینے والا تھا، اور جس کا واقع ہونا اللہ تعالیٰ کی سکیم میں پہلے سے طے شدہ تھا، اور اگر بنظر غور دیکھا جائے تو ان دونوں میں سے ایک کا دوسرے کو کم دیکھنا بھی اصل حقیقت کے اعتبار سے بالکل درست اور بجا تھا۔ کیونکہ کفار کی ظاہر بین نگاہیں مسلمانوں کو ان کی تعداد کے لحاظ سے دیکھتی تھیں جو کہ واقعۃً کفار کے مقابلے میں کم تھی، لیکن مسلمانوں کی اصل قوت جو کہ ایمانی اور معنوی قوت تھی وہ ان لوگوں کی نگاہوں سے مخفی تھی حالانکہ یہی قلیل تعداد بعد کے مرحلے میں جبکہ معرکہ کارزار گرم ہو گیا تھا ان لوگوں کو ایک طوفان کی طرح نظر آنے لگی تھی کیونکہ اس وقت مسلمانوں کی معنوی اور روحانی حیثیت پوری طرح نمایاں ہو کر ان کے سامنے آ گئی تھی۔ اور اس کے برعکس مسلمانوں کی نگاہوں میں کفار کے ان کی عددی اکثریت کے باوجود کم نظر آنے کی وجہ یہ تھی کہ اللہ تعالیٰ نے مسلمانوں پر ان کی معنوی، روحانی، اور اخلاقی حیثیت بے نقاب کر دی تھی۔ جس کے نتیجے میں فی الواقع کفار کی مسلمانوں کے سامنے کوئی حیثیت نہیں تھی کہ وہ اپنے کفر و انکار کے باعث معنوی، روحانی اور اخلاقی قوت سے بالکل خالی اور یکسر محروم تھے، اس لئے وہ کثرت کے باوجود مسلمانوں کے مقابلے میں صفر اور ہیچ تھے۔ والحمدللہ جَلَّ وَعَلَا
 پس ہوتا وہی ہے جو اس وحدہٗ لاشریک کو منظور ہوتا ہے سب کچھ اسی کے قبضہ قدرت و اختیار میں ہے، اور تمام معاملات کا رجوع بھی اسی کی طرف ہوتا ہے سبحانہ و تعالیٰ، پس بندے کا کام یہ ہے کہ وہ اپنا فرض صحیح طریقے سے ادا کرے۔ اور مقصد کے حصول کے لئے حتی المقدور کوشش کرے۔ لیکن دل کا بھروسہ و اعتماد ہمیشہ اللہ وحدہٗ لاشریک ہی پر رکھے۔ اور اپنے فرض کی ادائیگی کے بعد اپنا معاملہ صدق دل سے اسی کے حوالے کر دے۔ اور اس غلط فہمی میں کبھی مبتلا نہ ہو کہ وہ خدا سے بے نیاز ہو کر بھی کچھ کر سکتا ہے، یا کسی کا کچھ بنایا بگاڑ سکتا ہے اور اپنے خالق و مالک کے ساتھ اپنا تعلق اپنے ظاہر و باطن ہر اعتبار سے صحیح رکھے وباللہ التوفیق لما یحب ویرید، وعلیٰ مایحب ویرید، وہو الہادی الی سواء السبیل،
۴۵. فلاح اس اصل اور حقیقی کامیابی کو کہا جاتا ہے جس کا کامل ظہور تو آخرت ہی میں ہو گا۔ اور وہیں ہو سکے گا، لیکن وہ اس دنیا کی کامیابی کو بھی شامل ہے۔ سو اس ارشاد سے واضح فرمایا گیا کہ ثابت قدمی اور کثرت ذکر خداوندی فلاح یعنی حقیقی کامیابی سے سرفرازی کا ذریعہ و وسیلہ ہے۔ مجرد غلبہ تو ہو سکتا ہے کہ ذکر الٰہی کے بغیر بھی حاصل ہو جائے جیسا کہ حق کے دشمنوں کو بھی کبھی کبھی اور ظاہری اور وقتی طور پر حاصل ہو جاتا ہے، لیکن وہ فلاح کا ذریعہ نہیں بن سکتا۔ فلاح اسی غلبہ سے حاصل ہو سکتی ہے جس کا دروازہ ذکر الٰہی کے ذریعہ، اسی کی مدد سے کھلے، اور جس میں خداوند قدوس کی معیت شامل حال ہو۔ وباللہ التوفیق لمایحب ویرید، وعلیٰ مایحب ویرید، بکل حالٍ من الاحوال، وفی کل موطنٍ من المواطن فی الحیاۃ
۵۰. یعنی جواب شرط یہاں پر محذوف ہے اور ایسے مواقع پر جواب شرط کا محذوف ہونا بلاغت کا تقاضا ہوتا ہے، جس سے جواب شرط کی تہویل کا اظہار مقصود ہوتا ہے، یعنی یہ کہ اس جواب شرط کی ہولناکی ناقابل ذکر و بیان ہے۔ ایسے مواقع پر اس کے اظہار کے لئے اسی کے مناسب کوئی جملہ مقدر مانا جا سکتا ہے۔ ہم نے اسی اعتبار سے بین القوسین کا جملہ مقدر مانا ہے، بہرکیف مطلب یہ ہے کہ بدر میں ان کفار کو جو مار پڑی یہ کیا ہے، اصل مار تو ان بدبختوں کو اس وقت پڑتی ہے جب ان پر نزع کا عالم طاری ہوتا ہے، جبکہ فرشتے ضربیں لگا رہے ہوتے ہیں ان کے چہروں اور انکی پیٹھوں پر، اور ان سے کہہ رہے ہوتے ہیں کہ اب چکھو تم لوگ مزہ جلنے کے عذاب کا، سو تم اے مخاطب اگر کسی طرح اس موقع اور منظر کو دیکھ سکو تو تم کو بڑا ہی ہولناک اور ایک ناقابل بیان منظر نظر آئے۔ یہاں پر ان لوگوں کے چہروں اور اَدْبار کو ایک ساتھ ذکر فرمایا گیا ہے، جس سے یہ ظاہر ہوتا ہے کہ کافروں کے منہ اور ان کے دُبُر ایک برابر ہیں کہ ان میں سے ایک سے حسی گندگی نکلتی ہے، اور دوسرے سے کفر کی معنوی گندگی، جو کہ حسی گندگی سے بھی کہیں بڑھ کر غلیظ اور گندی ہے والعیاذ باللہ العظیم۔
۵۲. سو منکرین قریش کو جس انجام سے دوچار ہونا پڑا ہے یہ اسی سنت الٰہی اور دستور خداوندی کے مطابق ہوا ہے جو حضرت حق جَلَّ مَجْدُہ، کی طرف سے منکرین کے لئے مقرر ہے، اور جس کی مثالیں گزشتہ قوموں کی تاریخ میں گزر چکی ہیں، کہ انہوں نے بھی اللہ تعالیٰ کی نعمتوں کے جواب میں کفر و انکار، اور ناشکری سے کام لیا، جس کے نتیجے میں آخرکار وہ اللہ کی گرفت و پکڑ میں آکر رہیں، اور بیشک اللہ بڑا ہی قوی اور سخت پاداش والا ہے سبحانہ و تعالیٰ۔
۵۳.	سو اس ارشاد سے اس قانون اور حکمت کے بارے میں وضاحت فرما دی گئی جو اللہ تعالیٰ کی طرف سے قوموں کے عزل و نصب اور ان کے عروج و زوال کے سلسلہ میں مقرر ہے۔ سو اس سے واضح فرما دیا گیا کہ اللہ تعالیٰ جب کسی قوم پر انعام فرماتا ہے تو وہ یونہی نہیں فرما دیتا، بلکہ وہ دراصل انکی خاص صفات اور کردار پر مبنی ہوتا ہے، اور اسی طرح جب وہ کسی قوم کو اپنے انعام سے محروم کر دیتا ہے تو اس کو یونہی بلا سبب محروم نہیں کر دیتا، بلکہ وہ ان کو اس سے اسی صورت میں محروم کرتا ہے جبکہ وہ لوگ اپنے آپ کو ان خاص صفات اور کردار سے محروم کر لیتے ہیں، جن کی بناء پر ان کو انعام سے نوازا گیا تھا۔ اور وہ اس کے اہل اور مستحق قرار پائے تھے۔ اسی لئے اللہ تعالیٰ کی طرف سے ایسی قوموں کو پہلے تنبیہہ و تذکیر کی جاتی ہے جن کے اندر اخلاقی بگاڑ پیدا ہو جاتا ہے، اگر وہ ایسی تنبیہات کے نتیجے میں بیدار ہو گئیں، اور انہوں نے اپنے اخلاقی بگاڑ کی اصلاح کر لی، تو ان کا استحقاق باقی رہتا ہے، لیکن اگر انہوں نے پروا نہ کی، اور وہ اپنے بگاڑ کی اصلاح کی طرف پھر بھی متوجہ نہ ہوئیں، تو اتمامِ حجت کے بعد ان کو محروم کر دیا جاتا ہے، اور اس طرح اپنے انجام کی ذمہ داری خود انہی پر عائد ہوتی ہے۔ اللہ تعالیٰ اس سے کوئی بے انصافی نہیں کرتا۔ سبحانہ و تعالیٰ۔ سو اس سے واضح فرما دیا گیا کہ جو افتاد قریش کو پیش آئی اس سے مقصود ان کو جھنجھوڑنا اور جگانا ہے، کہ ان لوگوں کے ساتھ جو کچھ ہوا وہ اسی سنت الٰہی کے مطابق ہوا جس کی مثالیں قوموں کی تاریخ میں گزر چکی ہیں۔
۵۴. سو وہ ظالم تھے اللہ کے حق میں، کہ اس کی آیتوں پر ایمان لانے اور ان کے آگے سرنگوں ہونے کے بجائے انہوں نے ان سے کفر و انکار ہی کے رویے کو اپنایا اور اختیار کیا۔ اور انہوں نے اللہ تعالیٰ کی تنبیہات سے کوئی سبق نہ لیا۔ نیز وہ ظالم تھے خود اپنی جانوں کے حق میں کہ اپنے کفر و انکار کے نتیجے میں ان کو ہمیشہ کے لئے دوزخ کی دہکتی بھڑکتی آگ کے حوالے کر دیا۔ والعیاذ باللہ جل وعلا۔ سو آیات الٰہی کی تکذیب اور ان کا انکار اور تکذیب حق کا نتیجہ و انجام بہرحال ہلاکت و تباہی ہے۔ والعیاذُ باللہ العظیم،مِنْ کُلِّ زَیْغٍ وَّضَلَال بِکُلِّ حَالٍ مِّنَ الْاَحْوَال،
۵۵. اور یہ اس لئے کہ انسانوں کے کسی گروہ کی قدر و قیمت حق کو اپنانے اور اس کے آگے جھکنے اور ایمان و یقین کی دولت ہی سے ہو سکتی ہے۔ اور اسی وقت تک ہوتی ہے، جب تک ان کے اندر حق کو اپنانے کے لئے کوئی رمق موجود ہوتی ہے لیکن جب ان کے اندر حق کو اپنانے اور سوچنے سمجھنے کی کوئی رمق باقی نہیں رہتی۔ نہ وہ پہلے ایمان لائے اور نہ آئندہ لانے والے ہوتے ہیں تو ان کی حیثیت گندگی اور غلاظت کے متعفن اور بدبودار ڈھیر کی ہو جاتی ہے اور ان کا وجود اللہ کی دھرتی پر ایک ناروا بوجھ بن کر رہ جاتا ہے۔ سو جس انسان کو حضرت حق جَلَّ مَجْدُہ، نے اشرف المخلوقات بنا کر۔ اور مخدوم کائنات کے طور پر پیدا کیا تھا وہ اگر اپنے سُوء اختیار کے باعث اور اپنے عمل و کردار کی بناء پر اس قدر نیچے گر جائے تو اس سے بڑھ کر خسارے والا اور برا اور بدبخت اور کون ہو سکتا ہے؟ والعیاذ باللہ العظیم اللہ تعالیٰ ہمیشہ اور ہر اعتبار سے اپنی حفاظت و پناہ میں رکھے۔ اٰمین ثم اٰمین
۵۷.	یعنی ابھی تو یہ لوگ جو کچھ کر رہے ہیں پس پردہ کر رہے ہیں اور ان میں سے کوئی سامنے آنے کی جرأت نہیں کر رہا۔ لیکن اگر ان میں سے کوئی سامنے کی جرأت کرے، اور جنگ کے میدان میں تمہارے ہاتھ لگ جائے تو تم ان کی ایسی خبر لو کہ یہ دوسروں کے لئے نمونہ عبرت بن جائیں، اور جو ان کے پیچھے بیٹھے ہوئے پر تول رہے ہیں ان کے بھی بال و پر بھی جھڑ جائیں، اور وہ ان کے انجام سے سبق لیں کہ انہوں نے بھی اگر اس حرکت کا ارتکاب کیا تو ان کا حشر بھی یہی ہو گا۔ جو ان کا ہو چکا ہے سو اس طرح ان کے لئے ان کے انجام میں درس عبرت ہو گا، تاکہ وہ اس میں غور وفکر سے کام لیکر اپنی اصلاح کرلیں اور راہِ حق و ہدایت کو اپنا لیں،
۶۰.	۱:  یعنی جو دشمن سامنے موجود ہیں ان کے لئے بھی، اور جو سامنے موجود نہیں اور تم ان کو نہیں جانتے لیکن اللہ ان سب کو جانتا ہے تم سے ان سب کے مقابلے کے لئے جو بھی سامان حرب و ضرب ہو سکے تیار کرو۔قوۃ کا لفظ عام اور جامع ہے، جو اس زمانے کے تیر و تلوار سے لیکر آج کی توپوں ٹینکوں اور میزائیلوں وغیرہ سب ہی کو شامل ہے، اس زمانے میں تیر اندازی کو میدان جہاد میں چونکہ خاص اہمیت حاصل تھی۔ اس لئے احادیث شریفہ میں اس کے بارے میں خاص تعلیم و ترغیب فرمائی گئی ہے، اسی طرح جہاد کے لئے گھوڑوں کی بھی چونکہ خاص اہمیت ہوتی ہے اس لئے ان کے بارے میں خاص طور پر ہدایت فرمائی گئی، سو مقصود حالات کے مطابق ہر قسم کے سامان جنگ اور آلات کی حرب و ضرب کی تیاری کا سامان کرنا ہے۔ تاکہ حالات کے تقاضوں کے مطابق دشمن کا بھرپور طریقے سے مقابلہ کیا جاس کے۔ وباللّٰہ التوفیق لما یحب و یرید، وعلی ما یحب ویرید، وہو الہادی الیٰ سواء السبیل۔
     ۲:  سو اس ارشاد سے جہاد فی سبیل اللہ کے لئے اپنے مالوں کو خرچ کرنے کی حوصلہ افزائی فرمائی گئی ہے اور اس کے لئے ترغیب دی گئی ہے سو ارشاد فرمایا گیا کہ جو بھی کچھ تم لوگ اللہ کی راہ میں اور اس کی رضا کے لئے خرچ کرو گے وہ کبھی ضائع نہیں جائے گا۔ بلکہ وہ پورے کا پورا محفوظ رہے گا، اور اس کا تم لوگوں کو پورا پورا صلہ و بدلہ دیا جائے گا اس میں ذرہ برابر کوئی کمی نہیں کی جائے گی۔ یہاں پر یہ امر بھی ملحوظ رہے کہ یہ پورا کرنا بھی اسی اصول اور ضابطہ کے مطابق ہو گا جو اللہ تعالیٰ نے نیکیوں کے بدلے اور ان کی جزاء کے لئے مقرر فرما رکھا ہے، اور جس کو دوسری مختلف نصوص میں طرح طرح سے واضح فرمایا گیا ہے جس کے مطابق نیکی کا کم سے کم بدلہ دس گنا، سو گنا، سات سو گنا، اور اس سے بھی زیادہ بتایا گیا ہے والحمدللہ، جل وعلا، وبہ التوفیق مایُحِبُّ ویرید
۶۱. سو اس ارشاد سے اجتماعی اصول عدل کے تقاضوں کے مطابق اس بات کی ہدایت اور تعلیم و تلقین فرمائی گئی کہ اگر حریف صلح کی پیشکش کرے تو اس کو ٹھکرایا نہ جائے بلکہ اندیشے کے باوجود اس کو قبول کر لیا جائے اور بھروسہ اللہ ہی پر رکھا جائے بیشک اللہ ہر کسی کی سنتا، سب کچھ جانتا ہے، سبحانہ و تعالیٰ پس اگر تم اس پر اعتماد کرتے ہوئے ایک مقصد خیر کی خاطر خطرہ مول لو گے تو وہ تمہاری مدد فرمائے گا۔ اور اس صورت میں تمہارا حریف تم سے کوئی غلط فائدہ اٹھانے میں کامیاب نہیں ہو گا۔
۶۳.	سو اس سے اندازہ کیا جا سکتا ہے کہ تالیف قلوب کی جس رحمت و عنایت سے حضرات صحابہ کرام کو نوازا گیا تھا وہ کتنی بڑی اور کس قدر عظیم الشان رحمت و عنایت تھی۔ جس کی بناء پر وہ حضرت تمام موروثی تعصبات، مختلف و متضاد مفادات اور گھٹی میں پڑی ہوئی رسوم و عادات سے یکسر خالی اور پاک و صاف ہو کر ایک بالکل ہی نئے سانچے میں ڈھل گئے تھے۔ اور جدی پشتی دشمنیوں کو بھلا کر باہم شیر وشکر ہو گئے تھے، اگر خداوند قدوس کی خاص رحمت و عنایت شامل نہ ہوتی۔ تو روئے زمین کی تمام دولت صرف کر کے بھی اس چیز کو حاصل کرنا کسی کے لئے ممکن نہ تھا، بیشک اللہ بڑا ہی زبردست اور غالب ہے وہ جو کرنا چاہے کر سکتا ہے اس کے لئے نہ کوئی مشکل ہو سکتی ہے اور نہ کسی طرح کی کوئی رکاوٹ، لیکن وہ چونکہ عزیز کے ساتھ ساتھ حکیم بھی ہے، اس لئے اس کا ہر کام کمال علم و حکمت ہی پر مبنی ہوتا ہے۔ سبحانہ، و تعالیٰ، پس بندہ مومن کا کام اور اس کی شان ہے کہ وہ ہر حال میں اسی پر بھروسہ و اعتماد رکھے،
۶۴. یعنی کفایت اللہ ہی کی کفایت ہے۔ وہ آپ کو بھی کافی ہے اور ان اہل ایمان کو بھی جو آپ صلی اللہ علیہ و سلم کی پیروی کرتے ہیں، اس صورت میں وَمَنِ اتَّبَعَکَ کا عطف حَسْبُکَ کی ضمیر متصل پر ہو گا۔ اور ترجمہ بھی اسی احتمال کے مطابق کیا گیا ہے، جبکہ دوسرا احتمال اس سلسلے میں یہ ہے کہ وَمَنِ اتَّبَعَکَ کا عطف لفظ جلالہ پر ہو، جیسا کہ ظاہر اور متبادر ہے، سو اس صورت میں اس کا معنی و مطلب یہ ہو گا کہ کافی ہے آپ کو اللہ اور وہ اہل ایمان جو آپ کی پیروی کرتے ہیں، سو اس صورت میں یہ وہی بات ہو گی جو اوپر فَاِنَّ حَسْبَکَ اللّٰہُ ہُوَ الَّذِیْ اَیَّدَکَ بِنَصْرِہٖ وَبِالْمُؤْمِنِیْنَمیں فرمائی گئی ہے۔ سو مطلب یہ ہو گا کہ یہ مسلمان مدد کا ظاہری ذریعہ ہیں۔ پس مدعا و مفاد یہ ہو گا کہ آپ کو کافی ہے اللہ اور ان تھوڑے سے مسلمانوں کی مدد جو آپ کی پیروی کرتے ہیں۔ سو اس سے اہل ایمان کی عظمت شان کا بھی اندازہ کیا جا سکتا ہے اور یہ کہ نسبت ایمان اور اس کا شرف انسان کو کہاں سے اٹھا کر کہاں پہنچا دیتا ہے۔ والحمدللہ جل وعلا
۶۶.	یعنی وہ صبر کرنے والوں کے ساتھ ہے اپنی نصرت و امداد کے اعتبار سے، اور جن کو اس قادرِ مطلق رب ذوالجلال کی معیت اور اس کی نصرت و امداد کا شرف، اور اس کی تائید وتقویت نصیب ہو جائے، انکے ساتھ تو حضرت خالق جَلَّ مَجْدُہ، کی ساری خدائی ہو جائے گی۔ تو پھر ایسوں کو اور کیا چاہئے؟ اور اس کی معیت سے سرفرازی کا ایک بڑا ذریعہ صبر ہی ہے۔ پس صبر وسیلہ ظفر ہے، وباللہ التوفیق۔ یہاں پر یہ امر بھی واضح رہنا چاہیے کہ شروع میں تو مقابلے کا تناسب یہ مقرر فرمایا گیا تھا کہ بیس مسلمان دو سو کافروں کا مقابلہ کریں گے، اور سو مسلمان ایک ہزار کافروں کا، لہٰذا اگر کہیں اس تناسب کے ساتھ ان کے درمیان مقابلے کی نوبت آ جائے تو مسلمانوں کو قلت تعداد کی بنا پر میدان میں پیٹھ دکھانا جائز نہیں تھا، کیونکہ میدان جنگ میں پیٹھ دکھانا ایک ایسا کبیرہ گناہ ہے، جس کو سبعِ مُوْبقات یعنی سات ہلاک کر دینے والے گناہوں میں شمار کیا گیا ہے، لیکن بعد میں جب مسلمانوں کی تعداد زیادہ ہو گئی، تو اللہ تعالیٰ نے یہ بوجھ ان سے ہلکا فرما دیا۔ اور ان کے لئے اس حکم میں تخفیف فرما دی گئی۔ اور سابقہ تناسب کو تبدیل کر کے سو اور دو سو اور ہزار اور دو ہزار کی نسبت قائم کر دی گئی، جیسا کہ حالات کا تقاضا تھا۔
۶۹. سو اس سے مسلمانوں کو خطاب کر کے ارشاد فرمایا گیا ہے کہ جو مالِ غنیمت تم لوگوں نے حاصل کیا ہے اسے کھاؤ برتو حلال اور پاکیزہ مال کے طور پر، البتہ اللہ سے ڈرتے رہنا اور اس بات کا ہمیشہ خیال رکھتا کہ اس سے تمہارا معاملہ صحیح رہے۔ اور اس کے کسی حکم و ارشاد کی خلاف ورزی نہ ہونے پائے، اور اپنی طرف سے پوری احتیاط اور کوشش کے باوجود اگر کوئی کوتاہی ہو جائے تو اس کو اللہ معاف فرما دے گا، کہ وہ بڑا ہی بخشنے والا نہایت ہی مہربان ہے۔ اس لئے ایسی صورت میں وہ مغفرت و بخشش ہی سے کام لیتا ہے، سبحانہ و تعالیٰ۔
۷۰.	سو اس ارشاد سے پیغمبر کو ہدایت فرمائی گئی کہ آپ ان قیدیوں سے جو کہ تم لوگوں کے قبضے میں ہیں کہیں کہ تم لوگوں کو اس فدیے کی بناء پر دلگیر نہیں ہونا چاہیے جو تم سے لیا گیا ہے، بلکہ اس کو اللہ اور اس کے رسول کی طرف سے اپنے اوپر احسان اور انعام سمجھو، اور اس بناء پر تم لوگوں کو اللہ کا اور اس کے رسول کا شکر گزار ہونا چاہئے۔ کہ تم کو قتل کرنے کے بجائے فدیہ لیکر چھوڑ دیا گیا۔ اور اس طرح تمہاری جان بخشی کی صورت پیدا ہو گئی۔ سو اس احسان کا تم لوگوں پر حق یہ ہے کہ تم اپنے بارے میں ٹھنڈے دل سے سوچو۔ اور اپنے معاملے میں نئے سرے سے غور کرو۔ اور اس احسان کی قدر کرتے ہوئے تم دین حق کو قبول کر لو۔ اور اس طرح تم دارین کی سعادت و سرخروئی سے سرفراز ہو جاؤ۔ سو اس صورت میں اللہ تعالیٰ تم لوگوں کو اس فدیے سے کہیں بڑھ کر اپنی عنایات سے نوازے گا جو تم سے لیا گیا ہے۔ اور تمہیں اپنی مغفرت و بخشش اور رحمت و عنایت سے نوازے گا، کہ وہ بڑا ہی غفور و رحیم ہے، سبحانہ و تعالیٰ۔ آیت کریمہ کے آخر میں وَاتَّقُوا اللّٰہَ کے حکم و ارشاد سے اس حقیقت کو واضح فرما دیا گیا کہ اللہ تعالیٰ کی دی بخشی حلال اور پاکیزہ چیزوں سے تم کھاؤ پیو تو ضرور، مگر اس سے ڈرتے بہرحال رہنا، تاکہ کہیں اس کی مقرر فرمودہ حدود سے تجاوز نہ ہونے پائے۔ باقی چھوٹی موٹی غلطیوں کوتاہیوں کو وہ معاف فرما دے گا کہ وہ بڑا ہی غفور و رحیم ہے، سبحانہ و تعالیٰ
۷۱.	پس وہ جو کچھ کرتا ہے کمالِ علم و حکمت ہی کی بناء پر کرتا ہے۔ اور یہ شان اس وحدہٗ لاشریک کے سوا اور کسی کی نہ ہے نہ ہو سکتی ہے۔ اس لئے اس کے کسی بھی حکم و ارشاد کا کوئی متبادل ممکن نہیں، پس اس کا ہر حکم و ارشاد بندوں کے لئے دارین کی سعادت و سرخروئی کا کفیل و ضامن ہے، سو اس آیت کریمہ میں پیغمبر کے لئے تسکین و تسلیہ کا سامان ہے، اور اُساریٰ بدر کے لئے تہدید اور دھمکی، سو پیغمبر کو خطاب کر کے ارشاد فرمایا گیا کہ اگر ان لوگوں نے اس احسان کی قدر نہ پہچانی جو آپ نے ان پر کیا، اور یہ اس کے بعد بھی اپنے کفر و انکار ہی پر اڑے اور لڑنے بھڑنے پر ہی آمادہ رہے، تو یہ آپ کا کچھ نہیں بگاڑیں گے بلکہ خود اپنا ہی نقصان کریں گے، جیسا کہ انہوں نے اس سے پہلے خدا سے خیانت اور بدعہدی کی تھی، جس کے نتیجے میں اللہ نے انکو آپ کے قابو میں دے دیا تھا۔ اسی طرح اگر انہوں نے آئندہ بھی ایسی حرکت کی تو ان کو اپنی خیانت اور بدعہدی کی سزا بھگتنا پڑے گی، ان کو اللہ تعالیٰ نے حرم کا پاسباں اور ملت ابراہیم کا نگہبان بنایا تھا۔ مگر انہوں نے اپنی خیانت اور بدعہدی کی بناء پر حرم کی حرمت کو برباد کیا، اور ملت ابراہیم کو انہوں نے مسخ کر کے رکھ دیا۔ جس کے نتائج ان کے سامنے آرہے ہیں، اگر یہ آئندہ بھی ایسا ہی کریں گے تو اس کے نتائج بھی اسی طرح ان کے سامنے آ جائیں گے۔ والعیاذ باللہ العظیم۔
۷۲. اس سے دین حنیف کی تعلیمات مقدسہ کی انقلاب آفرینی کا ایک نمونہ اور مظہر سامنے آتا ہے وہ اس طرح کہ اسلام سے پہلے حمایت و نصرت کی بنیاد خاندان اور قبائلی عصبیت پر تھی۔ کوئی شخص یا خاندان اگر کسی خطرے یا مصیبت میں مبتلا ہوتا، تو اس کا خاندان یا قبیلہ اس کی حمایت و مدافعت میں سربکف ہو جاتا، قطع نظر اس سے کہ حق پر کون ہے اور ناحق کون؟ سو اس کے برعکس اسلام نے مدینہ منورہ میں جو نیا معاشرہ قائم کیا۔ اس میں حمایت و نصرت کی بنیاد ایمان اور ہجرت پر رکھی، نہ کہ کسی طرح کی قبیلائی یا علاقائی عصبیت وغیرہ جیسی کسی چیز پر، چنانچہ اس آیت کریمہ میں ارشاد فرمایا گیا کہ جو لوگ ایمان لائے، انہوں نے ہجرت کی، اور اپنے جان و مال سے اللہ کی راہ میں جہاد کیا، اور جنہوں نے ان مہاجرین کو پناہ دی، اور ان کی مدد کی، وہ سب آپس میں ایک دوسرے کے حامی و ناصر اور یار و مددگار ہیں۔ یہاں پر مہاجرین اور انصار کے دونوں گروہوں کا ذکر ان کے اسماء و اعلام کے بجائے ان کی ان صفات سے فرمایا گیا، جس سے اس اہم اور بنیادی حقیقت کو واضح فرما دیا گیا کہ اس نئی سوسائٹی میں اعتبار خاندان و نسب کی عصبیت کے بجائے صرف ایمان و اسلام اور ہجرت و جہاد کی صفات کا ہو گا۔ اس لئے سو یہ حضرات اپنی انہی صفات کی بناء پر ایک دوسرے کے ولی اور دوست ہوں گے۔ اور اہل کفر و باطل کے مقابلے میں یہ آپس میں ایک دوسرے کے معاون اور مددگار بن کر کھڑے ہوں گے۔ کہ ان کے باہمی تعلق و تعاون کا دار و مدار اصل میں حق و ہدایت کے رشتے و رابطے، اور عقیدہ و ایمان ہی کی بنیاد پر ہو گا، نہ کہ دوسروں کی طرح کسی قوم قبیلے وغیرہ کے ان فوارق و امتیازات میں سے کسی پر جو کہ انسان کے دائرۂ اختیار سے خارج ہیں، سو ایمان و اسلام کا رشتہ دوسرے تمام رشتوں اور تعلقات پر فائق، اور سب سے مقدس رشتہ ہے، اور یہی وہ مقدس رشتہ ہے جو انسان کے لئے دارین کی سعادت و سرخروئی سے سرفرازی کا واحد ذریعہ و وسیلہ ہے، والحمدللہ جل وعلا
۷۵.	اور چونکہ اس وحدہٗ لاشریک کا علم کامل ہے اس لئے اس کا ہر حکم و ارشاد کمال علم ہی پر مبنی ہے، اور یہ شان اس وحدہٗ لاشریک کے سوا اور کسی کی نہ ہے۔ نہ ہو سکتی ہے، اس لئے اس کے کسی بھی حکم و ارشاد کا کوئی بدل ممکن نہیں ہو سکتا۔ اور اسی کے اوامر و ارشادات ہیں جو انسان کے لئے دارین کی سعادت و سرخروئی سے سرفرازی کے کفیل اور ضامن ہیں، پس انہی کو دل و جان سے اپنانا چاہیے وباللّٰہ التوفیق لما یُحِبُّ ویرید، وعلی ما یُحِبُّ ویرید، بِکُلِّ حَالٍ مِّنَ الاحوال، وفی کُلِّ موطنٍ مّن المواطن فی الحیاۃ، وبہذا قد تم التفسیر المختصر لسورۃ الانفال والحمدللہ جل وعلا۔



(سورۃ توبۃ ۔سورہ نمبر ۹ ۔ تعداد آیات ۱۲۹)

؂۱۔۔۔     دست برداری کا اعلان ہے ، اللہ اور اس کے رسول کی طرف سے ، ان مشرکوں کو، جن سے تم نے معاہدہ کر رکھا تھا،
۲۔۔۔      پس چل پھر لو تم لوگ (اے مشرکو!) اس سرزمین میں چار مہینے اور یقین جان لو کہ تم لوگ عاجز نہیں کر سکتے اللہ کو، اور یہ کہ اللہ تعالیٰ بہر حال رسوا کرنے والا ہے کافروں کو،
۳۔۔۔      اور صاف اعلان ہے اللہ اور اس کے رسول کی طرف سے سب لوگوں کے لئے حج اکبر کے دن، کہ بے شک اللہ بری الذمہ ہے مشرکوں سے ، اور اس کا رسول بھی، پس اگر تم لوگوں نے توبہ کر لی تو یہ بہتر ہو گا خود تمہارے لئے ، اور اگر تم (پہلے کی طرح اب بھی) پھرے ہی رہے ، تو یقین جان لو کہ تم ایسے نہیں ہو کہ عاجز کر دو اللہ کو، اور خوشخبری سنا دو کافروں کو ایک بڑے ہی دردناک عذاب کی،
۴۔۔۔      مگر جن مشرکوں سے تم نے عہد کیا، پھر انہوں نے نہ تو تمہارے ساتھ اپنے عہد کو نبھانے میں کوئی کمی کی، اور نہ ہی انہوں نے تمہارے خلاف کسی کی کوئی مدد کی، تو ان سے تم پورا کرو ان کا عہد ان کی مدت تک، بے شک اللہ پسند فرماتا ہے پرہیزگاروں کو،
۵۔۔۔      پھر جب گزر جائیں حرمت والے مہینے تو تم قتل کرو ان مشرکوں کو جہاں بھی انہیں پاؤ انہیں پکڑو، ان کا گھیراؤ کرو، اور ان (کی خبر لینے ) کے لئے بیٹھ جاؤ ہر گھات میں ، پھر بھی اگر یہ لوگ توبہ کر لیں اور (اسلام لا کر) نماز قائم کریں ، اور زکوٰۃ ادا کریں ، تو تم خالی کر دو ان کا راستہ، بے شک اللہ بڑا ہی بخشنے والا، نہایت ہی مہربان ہے ،
۶۔۔۔      اور اگر ان مشرکوں میں سے کوئی شخص آپ سے پناہ مانگے تو آپ اسے پناہ دے دیں ، یہاں تک کہ وہ لے اللہ کا کلام پھر اس کو پہنچا دو اس کی امن کی جگہ، یہ (رعایت) اس لئے ہے کہ یہ ایسے لوگ ہیں جو جانتے نہیں (حق اور حقیقت کو)
۷۔۔۔      کیسے ہو سکتا ہے مشرکوں کے لئے کوئی عہد اللہ اور اس کے رسول کے یہاں ؟ بجز ان لوگوں کے جن سے تم نے معاہدہ کیا تھا مسجد حرام کے پاس، سو جب تک وہ سیدھے رہیں تمہارے ساتھ تو تم بھی سیدھے رہو ان کے ساتھ، بے شک اللہ پسند فرماتا ہے پرہیزگاروں کو،
۸۔۔۔      کیسے (اعتبار کیا جا سکتا ہے ان پر) جب کہ ان کا حال یہ ہے کہ اگر وہ تم پر غلبہ پائیں تو تمہارے بارے میں نہ کسی رشتہ داری کا لحاظ کریں نہ کسی عہد کا، وہ تم کو راضی کرتے ہیں اپنے مونہوں سے ، مگر انکار کرتے ہیں ان کے دل، اور ان کی اکثریت بدکاروں کی ہے ،
۹۔۔۔      انہوں نے اپنا لیا اللہ کی آیتوں کے بدلے میں (دنیائے دوں کے ) تھوڑے سے (اور گھٹیا) مول کو، (اس طرح) وہ رکاوٹ بن گئے اللہ کی راہ میں ، یقیناً بڑے ہی برے یہں وہ کام جو یہ لوگ کر رہے ہیں ،
۱۰۔۔۔      یہ لحاظ نہیں کرتے کسی مومن کے بارے میں نہ کسی قرابت (رشتہ داری) کا، اور نہ کسی عہد (و پیمان) کا، اور یہی لوگ ہیں زیادتی کرنے والے ، (اور حد سے بڑھنے والے )
۱۱۔۔۔     سو اگر یہ لوگ توبہ کر لیں (اپنے کفر و باطل سے ) اور نماز قائم کریں اور زکوٰۃ ادا کریں تو یہ تمہارے دینی بھائی ہیں ، اور ہم کھول کر بیان کرتے ہیں اپنے احکام ان لوگوں کے لئے جو علم رکھتے ہیں ،
۱۲۔۔۔      اور اگر توڑ دیں یہ لوگ اپنی قسموں کو اپنے عہد کے بعد، اور طعنہ زنی کریں تمہارے دین میں ، تو تم لڑو کفر کے ان پیشواؤں سے ، کوئی اعتبار نہیں ان کی قسموں کا، (اور ان سے لڑو) تاکہ یہ باز آ جائیں (اپنے کفر و باطل سے )
۱۳۔۔۔      کیا نہیں لڑو گے تم ایسے لوگوں سے ؟ جنہوں نے توڑ دیا اپنی قسموں کو، اور انہوں نے ٹھان لی (اپنے گھر سے ) نکال باہر کرنے کی اللہ کے رسول کو، اور انہوں نے ہی پہل کی تم سے زیادتی کرنے میں ، کیا تم اس سے ڈرتے ہو؟ سو اللہ زیادہ حقدار ہے اس کا کہ تم اس سے ڈرو، اگر تم ایماندار ہو،
۱۴۔۔۔      لڑو تم ان سے ، اللہ ان کو عذاب دے گا خود تمہارے ہاتھوں ، وہ ان کو رسوا کرے گا اور ان کے مقابلے میں تمہاری مدد فرمائے گا، اور شفا بخشے گا ایمانداروں کے سینوں کو
۱۵۔۔۔     اور دور فرما دے گا ان کے دلوں کی جلن کو، اور وہ توبہ نصیب فرمائے گا جس کو چاہے گا، اور اللہ بڑا ہی جاننے والا، نہایت ہی حکمت والا ہے ،
۱۶۔۔۔      کیا تم لوگوں نے یہ سمجھ رکھا ہے کہ تم کو یونہی چھوڑ دیا جائے گا؟ حالانکہ ابھی اللہ نے تم میں سے ان لوگوں کو دیکھا نہیں جنہوں نے جہاد کیا اور انہوں نے اللہ، اس کے رسول، اور مومنوں کے سوا، اور کسی کو جگری دوست نہیں بنایا اور اللہ پوری طرح باخبر ہے ان سب کاموں سے جو تم لوگ کرتے ہو،
۱۷۔۔۔      مشرکوں کا یہ کام نہیں کہ وہ آباد کریں اللہ کی مسجدوں کو، (اور ان کے متولی و مجاور بنیں ) در آں حالیکہ وہ خود گواہی دے رہے ہیں اپنے اوپر کفر کی یہ وہ لوگ ہیں جن کے اکارت چلے گئے سارے عمل، اور ان کو ہمیشہ رہنا ہے دوزخ میں ،
۱۸۔۔۔      اللہ کی مسجدوں کو تو وہی لوگ آباد کر سکتے ہیں ، جو ایمان رکھتے ہوں اللہ پر، اور قیامت کے دن پر، جو قائم رکھتے ہوں نماز کو اور ادا کرتے ہوں زکوٰۃ، اور وہ کسی سے نہ ڈرتے ہوں سوائے اللہ کے ، سو ایسے لوگوں کے بارے میں امید ہے کہ وہ ہدایت یافتہ لوگوں میں سے ہوں گے ،
۱۹۔۔۔      کیا تم لوگوں نے (اے مشرکو!) حاجیوں کے پانی پلانے کو، اور مسجد حرام کی آباد کاری (یعنی اس کے مجاور و خادم بننے ) کو، اس شخص کے برابر ٹھہرا رکھا ہے جو ایمان رکھتا ہو، اللہ پر اور قیامت کے دن پر، اور وہ جہاد کرتا ہو اللہ کی راہ میں ؟ یہ برابر نہیں ہو سکتے اللہ کے یہاں ، اور اللہ ہدایت (کی دولت) سے نہیں نوازتا ظالم لوگوں کو،
۲۰۔۔۔     جو لوگ ایمان لائے ، انہوں نے ہجرت کی، اور جہاد کیا اللہ کی راہ میں ، اپنے مالوں سے بھی، اور اپنی جانوں سے بھی، اللہ کے یہاں ان کا درجہ بہت بڑا ہے ، اور یہی لوگ ہیں کامیاب ہونے والے ،
۲۱۔۔۔      ان کو خوشخبری سناتا ہے ان کا رب ایک عظیم الشان رحمت کی اپنی طرف سے ، اور ایک بڑی رضامندی، اور ایسی عظیم الشان جنتوں کی، جن میں ان کے لئے دائمی نعمتیں ہوں گی،
۲۲۔۔۔      جن میں ہمیشہ ہمیش رہنا نصیب ہو گا ان کو، بے شک اللہ کے یہاں بہت بڑا اجر ہے ،
۲۳۔۔۔     اے وہ لوگوں جو ایمان لائے ہو! تم مت بناؤ اپنے باپوں اور اپنے بھائیوں کو اپنا دوست، اگر وہ ترجیح دیں کفر کو ایمان پر، اور جو کوئی (اس کے باوجود) تم میں سے ان سے دوستی رکھے گا، تو ایسے لوگ ظالم ہوں گے ،
۲۴۔۔۔      (ان سے ) کہو کہ اگر تمہارے باپ اور تمہارے بیٹے اور تمہارے بھائی اور تمہاری بیویاں ، اور تمہارا کنبہ، اور تمہارے وہ مال جو تم نے کما رکھے ہیں اور تمہاری وہ تجارت جس کے ماند پڑ جانے کا تمہیں اندیشہ لگا رہتا ہے ، اور تمہارے وہ گھر جو تمہیں پسند ہیں (اگر یہ سب کچھ) تمہیں زیادہ پیارا ہو اللہ اور اس کے رسول سے ، اور اس کی راہ میں جہاد کرنے سے ، تو تم انتظار کرو، یہاں تک کہ اللہ لے آئے اپنا حکم اور اللہ نور ہدایت سے نہیں نوازتا بدکار لوگوں کو،
۲۵۔۔۔      بلاشبہ اللہ مدد فرما چکا ہے تمہاری (اے مومنو!) بہت سے موقعوں میں ، اور حنین کے دن بھی، جب کہ تم غرے میں آ گئے تھے اپنی کثرت کی بناء پر، پھر تمہاری وہ کثرت تمہارے کچھ بھی کام نہ آ سکی، اور تنگ ہو گئی تم پر زمین اپنی فراخی کے باوجود، پھر تم لوگ بھاگ نکلے پیٹھ دے کر،
۲۶۔۔۔      پھر اللہ نے (اپنے کرم سے ) اتار دی اپنی سکینت اپنے رسول اور دوسرے اہل ایمان پر، اور اس نے اتار دیئے ایسے لشکر جو تمہیں نظر نہیں آ رہے تھے ، اور اس نے سزا دی کافروں کو، اور یہی ہے بدلہ کافروں کا،
۲۷۔۔۔      پھر اللہ توبہ کی توفیق نصیب فرماتا ہے جس کو چاہتا ہے ، اور اللہ بڑا ہی بخشنے والا، نہایت ہی مہربان ہے ،
۲۸۔۔۔      ایمان والو! مشرک لوگ تو نرے پلید ہیں ، پس وہ مسجد حرام کے قریب بھی نہ پھٹکنے پائیں اپنے اس سال کے بعد، اور اگر تمہیں اندیشہ ہو مفلسی (و تنگدستی) کا، تو اللہ (سے امید رکھو کہ وہ) عنقریب تمہیں غنی بنا دے گا اپنے فضل سے اگر اس نے چاہا، بے شک اللہ بڑا ہی علم والا، نہایت ہی حکمت والا ہے ،
۲۹۔۔۔      تم لڑو ان لوگوں سے جو ایمان نہیں رکھتے اللہ پر، اور نہ قیامت کے دن پر، اور نہ وہ حرام جانتے ہیں ان چیزوں کو جن کو حرام فرمایا ہے اللہ نے اور اس کے رسول نے ، اور نہ وہ قبول کرتے ہیں دین حق کو ان لوگوں میں سے جن کو کتاب دی گئی، یہاں تک کہ وہ جزیہ دیں اپنے ہاتھ سے ، اور وہ رہیں ماتحت بن کر،
۳۰۔۔۔      اور (ان لوگوں کی شرکیات کا عالم یہ ہے کہ) یہود نے کہا کہ عزیر اللہ کے بیٹے ہیں ، اور نصاریٰ نے کہا کہ مسیح اللہ کے بیٹے ہیں ، یہ بے حقیقت باتیں ہیں ان کے مونہوں کی، یہ نقل کرتے ہیں ان کافروں کی جو ان سے پہلے گزر چکے ہیں ، خدا ان کا ناس کرے ، یہ کدھر الٹے کئے جا رہے ہیں ؟
۳۱۔۔۔      انہوں اپنے عالموں اور اپنے پیروں کو اپنا رب بنا دیا اللہ کے سوا اور مسیح ابن مریم کو بھی، حالانکہ ان کو حکم نہیں ہوا تھا مگر اس بات کا کہ یہ لوگ بندگی کریں ایک ہی معبود کی (جو کہ برحق ہے ) کوئی بھی معبود نہیں سوائے اس (وحدہٗ لاشریک) کے ، پاک ہے وہ اس شرک سے جو یہ لوگ کرتے ہیں ،
۳۲۔۔۔      یہ چاہتے ہیں کہ بجھا دیں اللہ کے نور کو اپنے مونہوں (کی پھونکوں ) سے مگر اللہ انکار کرتا ہے (ہر صورت کا) بجز اس کے کہ وہ پورا کر کے رہے اپنے نور کو، اگرچہ یہ امر برا لگے کافروں کو،
۳۳۔۔۔      وہ (اللہ) وہی ہے جس نے بھیجا اپنے رسول کو ہدایت اور دین حق کے ساتھ، تاکہ وہ اس کو غالب کرے تمام دینوں پر، اگرچہ یہ امر برا لگے مشرکوں کو۔
۳۴۔۔۔     ایمان والو، یقیناً بہت سے عالم اور پیر ایسے ہیں جو کھاتے ہیں لوگوں کا مال باطل (اور ناحق) طریقوں سے ، اور روکتے ہیں اللہ کی راہ سے ، اور جو لوگ جوڑ جوڑ کر رکھتے ہیں سونے اور چاندی کو، اور وہ ان کو خرچ نہیں کر تے اللہ کی راہ میں ، تو خوشخبری سنا دو ان کو ایک دردناک عذاب کی۔
۳۵۔۔۔     جس دن تپایا جائے گا ان کو دوزخ کی آگ میں ، پھر انکے ذریعے داغا جائے گا ان لوگوں کی پیشانیوں ، پیٹھوں ، اور پہلوؤں کو (اور ان سے کہا جائے گا کہ) یہ ہے وہ کچھ جو تم لوگ جوڑ جوڑ کر رکھا کر تے تھے اپنی جانوں کے لیے ، سو اب چکھو مزہ تم لوگ اپنی اس دولت کا جو تم جوڑ جوڑ کر رکھا کرتے تھے ۔
۳۶۔۔۔      بلاشبہ مہینوں کی تعداد اللہ کے نزدیک بارہ مہینے ہے اللہ کی کتاب میں ،(اس دن سے ) جس دن کہ پیدا فرمایا اللہ نے آسمانوں اور زمینوں کو، ان میں سے چار مہینے (عزت و حرمت) والے ہیں ، یہی ہے سیدھا دین، پس تم لوگ مت ظلم کرو، ان مہینوں کے بارے میں اپنی جانوں پر، اور لڑو تم مشرکوں سے مل کر، اور یقین جانو کہ اللہ پرہیزگاروں کے ساتھ ہے ۔
۳۷۔۔۔     یہ مہینوں کا ہٹا دینا کفر میں (ترقی اور) زیادتی کے سوا کچھ نہیں ، اس کے ذریعے گمراہ کیا جاتا ہے عام کافروں کو، یہ اس کو حلال کر لیتے ہیں ایک سال، اور حرام کر لیتے ہیں دوسرے سال، تاکہ اس طرح یہ گنتی پوری کر لیں ان مہینوں کی جن کو اللہ نے حرام قرار دیا، سو اس طرح یہ لوگ حلال ٹھہراتے ہیں اس چیز کو جس کو اللہ نے حرام قرار دیا، خوشنما بتا دیا گیا ان کے برے اعمال کو، اور اللہ ہدایت (کی دولت) سے نہیں نوازتا کافر لوگوں کو،
۳۸۔۔۔      ایمان والو! تم کو کیا ہو گیا ہے کہ جب تم سے کہا جاتا ہے کہ نکلو تم اللہ کی راہ میں ، جہاد و قتال کے لئے تو تم گرے جاتے ہو زمین پر، کیا تم لوگ راضی ہو گئے آخرت کے مقابلے میں اسی (چند روزہ) دنیاوی زندگی پر؟ سو (واضح رہے کہ) دنیاوی زندگی کا یہ متاع فانی تو آخرت کے مقابلے میں نہ ہونے کے برابر ہے ،
۳۹۔۔۔      اگر تم لوگ نہیں نکلو گے ، تو اللہ تمہیں مبتلا کر دے گا ایک دردناک عذاب میں ، اور وہ لے آئے گا تمہاری جگہ کسی اور قوم کو تمہارے سوا، اور تم اس کا کچھ بھی نہ بگاڑ سکو گے ، اور اللہ ہر چیز پر پوری قدرت رکھتا ہے ،
۴۰۔۔۔      اگر تم لوگوں نے پیغمبر کی مدد نہ کی تو اللہ (خود ہی ان کی مدد کو کافی ہے سو وہ) اس وقت بھی ان کی مدد کر چکا ہے جب کہ ان کو نکال دیا تھا کافروں نے (ان کے گھر بار سے ) جب کہ وہ دو میں کے دوسرے تھے ، جب کہ وہ دونوں غار میں تھے ، جب کہ وہ فرما رہے تھے اپنے ساتھی سے ، کہ غم نہ کرو، یقیناً اللہ ہمارے ساتھ ہے ، پھر اللہ نے اتار دی ان پر اپنی سکینت اور ان کی مدد فرمائی ایسے لشکروں کے ذریعے جو تم کو نظر نہیں آ رہے تھے ، اور اس نے کر دیا کافروں کے بول کو نیچا، اور اللہ کا بول تو ہے ہی اونچا، اور اللہ سب پر غالب، بڑا ہی حکمت والا ہے ،
۴۱۔۔۔      نکلو تم خواہ ہلکے ہو یا بوجھل اور جہاد کرو اللہ کی راہ میں اپنے مالوں سے بھی اور اپنی جانوں سے بھی، یہ خود تمہارے ہی لئے بہتر ہے ، اگر تم جانتے ہو
۴۲۔۔۔      اگر کوئی مال ہوتا نزدیک کا، اور سفر ہوتا ہلکا، تو یہ لوگ ضرور آپ کے ساتھ ہولیتے لیکن ان کو بہت دور لگا یہ کٹھن راستہ، اور اب یہ اللہ کی قسمیں کھا کھا کر کہیں گے کہ اگر ہمارے بس میں ہوتا، تو ہم ضرور نکلتے آپ لوگوں کے ساتھ، یہ لوگ خود ہلاکت میں ڈالتے ہیں اپنے آپ کو اور اللہ خوب جانتا ہے کہ یہ پرلے درجے کے جھوٹے ہیں ،
۴۳۔۔۔      اللہ نے معاف فرما دیا آپ کو (اے پیغمبر!) آپ نے ان کو کیوں اجازت دے دی یہاں تک کہ کھل کر آپ کے سامنے آ جاتے وہ لوگ جو سچے ہیں اور آپ جان لیتے جھوٹوں کو،
۴۴۔۔۔      وہ لوگ تو آپ سے اجازت مانگتے ہی نہیں جو (صدق دل سے ) ایمان رکھتے ہیں ، اللہ پر اور قیامت کے دن پر، اس سے کہ وہ جہاد کریں اپنے مالوں اور اپنی جانوں سے ، اور اللہ خوب جانتا ہے پرہیزگاروں کو،
۴۵۔۔۔      آپ سے اجازت تو بس وہی لوگ مانگتے ہیں جو ایمان نہیں رکھتے اللہ پر، اور قیامت کے دن پر اور شک (کی دلدل) میں پڑے ہیں ان کے دل، پس اپنے شک میں ہی پڑے بھٹک رہے ہیں ،
۴۶۔۔۔      اور اگر واقعی ان کا نکلنے کا ارادہ ہوتا تو یہ اس کے لئے کچھ نہ کچھ سامان تو ضرور تیار کرتے لیکن اللہ کو اٹھنا پسند نہ تھا تو اس نے بٹھا دیا ان (کے دلوں ) کو، اور کہہ دیا گیا (ان سے تکوینی طور پر) کہ بیٹھے رہو تم بیٹھنے والے (محروم) لوگوں کے ساتھ،
۴۷۔۔۔      اگر وہ تمہارے اندر شامل ہو کر نکلتے بھی تو تمہارے اندر خرابی کے سوا اور کسی چیز کا اضافہ نہ کرتے ، اور وہ ضرور دوڑ دھوپ کرتے تمہارے درمیان فتنہ پردازی کی، اور اب تمہارے درمیان ان کے لئے سننے والے موجود ہیں ، اور اللہ خوب جانتا ہے ایسے ظالموں کو،
۴۸۔۔۔      انہوں نے یقیناً اس سے پہلے بھی فتنہ پردازی کرنا چاہی تھی، اور یہ الٹ پھیر کر چکے ہیں طرح طرح کی کاروائیوں کا آپ (کی ضرر رسانی) کے لئے ، یہاں تک کہ آگیا حق، اور غالب ہو کر رہا اللہ کا حکم، اور یہ (جلتے اور) کڑھتے ہی رہے ،
۴۹۔۔۔      اور ان میں سے کچھ ایسے بھی ہیں جو کہتے ہیں کہ مجھے اجازت دے دیجئے اور مجھے فتنے میں نہ ڈالیے ، آگاہ رہو کہ فتنے میں تو یہ لوگ واقعی پڑ گئے ہیں ، اور یقیناً جہنم نے پوری طرح گھیرے میں لے رکھا ہے کافروں کو،
۵۰۔۔۔      اگر آپ کو کوئی اچھی حالت پیش آئے تو ان کو یہ امر برا لگتا ہے اور اگر کوئی مصیبت پڑ جائے تو یہ کہتے ہیں کہ ہم نے تو اپنا کام پہلے ہی ٹھیک کر لیا تھا، اور یہ لوٹتے ہیں خوشیاں کرتے ہوئے ،
۵۱۔۔۔      (ان احمقوں سے ) کہو کہ ہمیں ہرگز نہیں پہنچاتا مگر وہ کچھ جو کہ اللہ نے ہمارے لئے لکھ رکھا ہے ، وہی ہمارا کار ساز ہے ، اور اسی پر بھروسہ کرنا چاہئے ، سب ایمانداروں کو،
۵۲۔۔۔      (ان سے ) کہو کہ تم لوگ ہمارے بارے میں انتظار نہیں کرتے مگر دو بھلائیوں میں سے ایک کا، جب کہ ہم تمہارے بارے میں اس بات کے منتظر ہیں کہ اللہ تم پر واقع کر دے کوئی عذاب (براہ راست) اپنی طرف سے ، یا ہمارے ہاتھوں سے دلوائے ، سو تم بھی انتظار کرو ہم بھی تمہارے ساتھ انتظار میں ہیں ،
۵۳۔۔۔      (ان سے ) کہو کہ خواہ تم لوگ خوشی سے خرچ کرو، یا ناگواری سے ، بہرحال تم سے کسی بھی قیمت پر قبول نہیں کیا جائے گا کہ تم لوگ پکے کردار کے لوگ ہو
۵۴۔۔۔      اور ان کے دیئے ہوئے مال قبول نہ ہونے کی وجہ سے اس کے سوا اور کچھ نہیں کہ انہوں نے کفر کیا اللہ (جل شانہ) کے ساتھ، اور اس کے رسول (برحق) کے ساتھ، اور (اس باطنی کفر کی ظاہری علامات یہ ہیں کہ) یہ لوگ نماز پڑھتے ہیں تو کسمساتے ہوئے ، اور یہ خرچ کرتے ہیں تو ناگواری کے بوجھ تلے دبے ہوئے ،
۵۵۔۔۔      پس تعجب میں نہ ڈالنے پائیں آپ کو ان لوگوں کے مال، اور نہ ہی ان کی اولا دیں ، سوائے اس کے نہیں کہ اللہ چاہتا ہے کہ ان کو عذاب دے انہی چیزوں کے ذریعے دنیا کی زندگی میں ، اور ان کا دم نکلے تو کفر ہی کی حالت میں نکلے ،
۵۶۔۔۔      اور یہ لوگ خدا کی قسمیں کھا کھا کر تمہیں یقین دلاتے ہیں کہ یہ تم ہی لوگوں میں سے ہیں ، حالانکہ یہ تم میں سے نہیں ہیں ، بلکہ اصل بات یہ ہے کہ یہ لوگ ڈرتے ہیں ،
۵۷۔۔۔      (اور یہ مجبور ہیں ورنہ) اگر ان کو مل جائے کوئی پناہ گاہ، یا کوئی غار، یا کوئی گھس بیٹھنے کی جگہ ہی، تو یہ اس کی طرف سرپٹ دوڑ پڑیں ،
۵۸۔۔۔      اور ان میں سے کچھ ایسے بھی ہیں جو آپ پر (اے پیغمبر!) عیب لگاتے ہیں صدقات کے بارے میں ، اگر ان کو ان میں سے (ان کی مرضی کے مطابق) کچھ مال جائے تو یہ خوش ہو جاتے ہیں اور اگر نہ ملے تو یہ لوگ یکایک بگڑ جاتے ہیں ،
۵۹۔۔۔     اور اگر یہ راضی ہو جاتے اس پر جو ان کو عطا فرمایا تھا اللہ نے اور اس کے رسول نے ، اور کہتے کہ کافی ہے ہم کو اللہ، عنقریب ہی اللہ ہمیں (اور بہت کچھ) دے گا اپنے فضل سے اور اس کا رسول بھی، بے شک ہم اللہ ہی کی طرف رغبت رکھنے والے ہیں (تو یہ خود انہی کے لئے بہتر ہوتا)
۶۰۔۔۔      سوائے اس کے نہیں کہ یہ صدقات حق ہیں فقیروں ، مسکینوں ، اور ان کے کارکنوں کا، جو ان کے جمع کرنے پر مقرر ہیں ، اور ان کے لئے کہ جن کی دلجوئی کرنی ہوتی ہے ، اور گردنوں کے چھڑانے ، اور قرضداروں کی مدد میں ، اللہ کی راہ میں ، اور مسافر نوازی میں ، اللہ کی طرف سے مقرر کردہ فریضہ کے طور پر، (اس کو ادا کرو) اور اللہ بڑا ہی علم والا نہایت ہی حکمت والا ہے ،
۶۱۔۔۔      اور ان میں سے کچھ ایسے بھی ہیں جو ایذاء پہنچاتے ہیں اللہ کے پیغمبر کو اور کہتے ہیں کہ یہ صاحب تو بس نرے کان ہیں ، (ان سے ) کہو کہ وہ کان ہیں خیر کے تمہارے لئے ، ایمان رکھتے ہیں اللہ پر، اور اعتماد کرتے ہیں ایمانداروں پر اور وہ سراسر رحمت ہیں ان لوگوں کے لئے جو ایمان (کی دولت) رکھتے ہیں تم میں سے ، اور جو لوگ ایذاء پہنچاتے ہیں اللہ کے رسول کو، ان کے لئے ایک بڑا ہی دردناک عذاب ہے ،
۶۲۔۔۔      یہ لوگ تمہارے لئے اللہ کی قسمیں کھاتے ہیں تاکہ تمہیں راضی کریں ، حالانکہ اللہ اور اس کا رسول اس کے کہیں زیادہ حق دار ہیں کہ یہ انہیں راضی کریں اگر یہ ایماندار ہیں ،
۶۳۔۔۔      کیا ان لوگوں کو یہ طے شدہ حقیقت معلوم نہیں کہ جو بھی کوئی مخالفت کرے گا، اللہ اور اس کے رسول کی، تو اس کے لئے دوزخ کی وہ آگ تیار ہے جس میں اسے ہمیشہ رہنا ہو گا، یہی ہے بڑی رسوائی،
۶۴۔۔۔      منافق لوگ ڈرتے ہیں اس سے کہ کہیں اتار دی جائے مسلمانوں پر کوئی ایسی سورت جو کہ بتا دے ان (مسلمانوں ) کو ان (منافقوں ) کے دلوں کے بھید (ان سے ) کہو کہ اچھا مذاق اڑا لو تم لوگ بے شک اللہ کھول کر رکھ دے گا اس چیز کو جس سے تم ڈرتے ہو،
۶۵۔۔۔      اور اگر آپ ان سے پوچھیں تو یہ فورا کہہ دیں گے کہ ہم تو یوں ہی گپ شپ اور دل لگی کر رہے تھے  کہو کیا تمہیں اللہ، اس کی آیتوں ، اور اس کے رسول ہی سے دل لگی کرنا تھی؟
۶۶۔۔۔      بہانے مت بناؤ، بے شک تم لوگ (اے منافقو!) کفر کا ارتکاب کر چکے ہو اپنے ایمان کے بعد اگر ہم تم میں سے ایک گروہ کو معاف بھی کر دیں تو ہم ضرور عذاب دے کر رہیں گے دوسرے گروہ کو، کہ وہ قطعی مجرم ہیں ،
۶۷۔۔۔      منافق مرد اور منافق عورتیں سب ایک ہی تھیلے کے چٹے بٹے ہیں ، یہ لوگ برائی کا حکم دیتے اور بھلائی سے روکتے ہیں ، اور یہ بند رکھتے ہیں اپنے ہاتھوں کو (ہر کار خیر سے ) یہ بھول گئے اللہ کو، جس کے نتیجے میں اللہ نے ان کو بھلا دیا بلاشبہ یہ منافق پکے بدکار ہیں 
۶۸۔۔۔      اللہ نے وعدہ کیا ہے منافق مردوں ، منافق عورتوں ، اور دوسرے کھلے کافروں سے ، دوزخ کی (اس ہولناک) آگ کا، جس میں ان کو ہمیشہ رہنا ہو گا، وہی کافی ہے ان کو، ان پر پھٹکار پڑ گئی اللہ کی، اور ان کے لئے عذاب ہے ہمیشہ قائم رہنے والا،
۶۹۔۔۔      انہی لوگوں کی طرح جو گزر چکے ہیں تم سے پہلے جو طاقت میں بھی تم سے کہیں زیادہ سخت تھے ، اور مال و اولاد میں بھی وہ تم سے کہیں بڑھ کر تھے ، سو انہوں نے اپنے حصے کے مزے لوٹ لئے (اسی دنیا میں ) اور تم نے بھی اپنے حصے کے مزے لوٹ لئے ، جیسا کہ ان لوگوں نے لوٹے تھے اپنے حصے کے مزے جو کہ گزر چکے ہیں تم سے پہلے ، اور تم بھی اس طرح گھس گئے کج بحثیوں میں جس طرح کہ وہ گھس گئے تھے ، اکارت چلے گئے ان لوگوں کے سب کام دنیا میں بھی اور آخرت میں بھی، اور یہی لوگ ہیں خسارے والے ،
۷۰۔۔۔      تو کیا ان کے پاس نہیں پہنچے حالات ان لوگوں کے جو گزر چکے ہیں ان سے پہلے ، جیسے قوم نوح، عاد، ثمود اور قوم ابراہیم اور مدین والے ، اور وہ لوگ جن کی بستیاں الٹ دی گئی تھیں ، اس سب کے پاس آئے تھے ان کے رسول کھلی نشانیوں کے ساتھ، (مگر انہوں نے مان کر نہ دیا اور بالآخر پہنچ کر رہے وہ اپنے انجام کو) سو اللہ ایسا نہیں کہ ان پر کوئی ظلم کرتا، مگر وہ لوگ اپنی جانوں پر خود ہی ظلم کر رہے تھے ،
۷۱۔۔۔      اور (منافقین کے برعکس) مومن اور مومن عورتیں ایک دوسرے کے دوست (اور مددگار) ہیں ، وہ حکم دیتے ہیں نیکی کا اور روکتے ہیں برائی سے ، اور پابندی کرتے ہیں نماز کی، اور ادا کرتے ہیں زکوٰۃ اور حکم مانتے ہیں اللہ اور اس کے رسول کا، سو ایسوں پر اللہ تعالیٰ ضرور رحمت فرمائے گا، بے شک اللہ بڑا ہی زبردست، نہایت ہی حکمت والا ہے ،
۷۲۔۔۔      اللہ نے وعدہ فرما رکھا ہے ، ایماندار مردوں اور ایماندار عورتوں سے ، ایسی عظیم الشان جنتوں کا، جن کے نیچے سے بہہ رہی ہوں گی طرح طرح کی نہریں ، جہاں ان کو ہمیشہ رہنا نصیب ہو گا، اور (اس نے ان سے وعدہ فرما رکھا ہے ) ایسے پاکیزہ مکانوں کا جو سدا بہار جنتوں میں ہوں گے ، اور اللہ کی رضا (کی نعمت جو ان کو نصیب ہو گی وہ) ان سب سے کہیں بڑھ کر ہو گی، یہی ہے سب سے بڑی کامیابی،
۷۳۔۔۔      اے پیغمبر! جہاد کرو، کافروں ، اور منافقوں سے اور سختی برتو ان سب کے ساتھ، اور ان سب کا ٹھکانہ دوزخ ہے ، اور بڑا ہی برا ٹھکانہ ہے وہ،
۷۴۔۔۔      یہ اللہ کی قسمیں کھاتے ہیں کہ انہوں نے (ایسے ) نہیں کہا، حالانکہ انہوں نے یقیناً کفر کی بات کہی، اور انہوں نے کفر کیا اپنے اسلام کے بعد، اور انہوں نے ٹھان لی تھی ایک ایسی بات کی جس کو یہ نہ پا سکے اور انہوں نے بدلہ نہیں لیا مگر اس بات کا کہ ان کو غنی کر دیا اللہ اور اس کے رسول نے اپنے فضل سے ، پھر بھی اگر یہ لوگ توبہ کر لیں (سچے دل سے ) تو یہ ان کے لئے بہتر ہے ، اور اگر یہ منہ موڑے ہی رہیں گے ، تو اللہ انہیں دردناک عذاب میں مبتلا کرے گا، دنیا میں بھی اور آخرت میں بھی، اور ان کے لئے (پوری روئے ) زمین میں نہ کوئی یار ہو گا، نہ مددگار،
۷۵۔۔۔      اور ان میں سے بعض وہ بھی ہیں جنہوں نے عہد کیا اللہ سے کہ اگر اس نے نواز دیا ہم کو اپنے فضل سے ، تو ہم خوب خیرات کریں گے ، اور بڑے نیک بن جائیں گے ،
۷۶۔۔۔      مگر جب اللہ نے نواز دیا ان کو اپنے فضل سے تو یہ اس میں بخل کرنے لگے ، اور یہ پھر گئے منہ موڑ کر،
۷۷۔۔۔      سو اس کے نتیجے میں اللہ نے نفاق بٹھا دیا ان کے دلوں میں ، اس (ہولناک) دن تک جس دن کہ یہ پیش ہوں گے اس کے حضور اس بناء پر کہ انہوں نے خلاف ورزی کی اللہ سے کئے گئے اپنے وعدے کی، اور اس بناء پر کہ یہ لوگ جھوٹ بولتے تھے ،
۷۸۔۔۔     کیا ان لوگوں کو یہ معلوم نہیں کہ اللہ پوری طرح جانتا ہے ان کے پوشیدہ رازوں اور چھپی سرگوشیوں تک کو؟ اور یہ کہ اللہ ہی جاننے والا ہے غیبوں کو
۷۹۔۔۔      (اور ان میں سے کچھ ایسے بھی ہیں ) جو زبان طعن دراز کرتے ہیں ان سچے ایمانداروں پر جو خوشی خوشی خرچ کرتے ہیں اپنے مالوں کو اللہ کی راہ میں ، اور یہ مذاق اڑاتے ہیں (ان) غریبوں کا جن کے پاس (خرچ کرنے کو) کچھ نہیں ہوتا، سوائے اپنی مشقت (کی کمائی) کے ، سو یہ تو ان کا مذاق اڑاتے ہیں ، مگر اللہ خود ان کا مذاق اڑا رہا ہے اور ان کے لئے ایک بڑا ہی دردناک عذاب ہے ،
۸۰۔۔۔      آپ (اے پیغمبر!) ان کے لئے بخشش کی دعا کریں یا نہ کریں ، ان کے لئے (ایک برابر ہے کہ) آپ اگر ان کے لئے ستر مرتبہ بھی بخشش کی دعا کریں گے تو بھی اللہ نے ان کو ہرگز نہیں بخشنا، یہ اس لئے کہ انہوں نے (جان بوجھ کر) کفر کیا اللہ اور اس کے رسول کے ساتھ، اور اللہ ہدایت (کی دولت) سے نہیں نوازتا ایسے بدکاروں کو،
۸۱۔۔۔      خوش ہو رہے ہیں وہ (بد نصیب) جن کو پیچھے چھوڑ دیا گیا (ان کے اپنے خبث باطن کی بناء پر، وہ خوش ہو رہے ہیں ) اپنے بیٹھ رہنے پر، اللہ کے رسول کے (تشریف لے جانے کے ) بعد، اور ان کو گوارا نہ ہوئی یہ بات کہ یہ جہاد کریں اللہ کی راہ میں ، اپنے مالوں اور اپنی جانوں کے ساتھ، مزید یہ کہ انہوں نے (دوسروں سے بھی) کہا کہ تم لوگ مت نکلو ایسی (سخت) گرمی میں ، (ان سے ) کہو کہ دوزخ کی آگ اس سے کہیں زیادہ گرم ہے ، کاش کہ یہ لوگ سمجھ لیتے (حق اور حقیقت کو)
۸۲۔۔۔      سو ہنس لیں یہ لوگ تھوڑا سا، اور ان کو رونا پڑے گا بہت زیادہ اپنی اس کمائی کے بدلے کے طور پر جو یہ لوگ کرتے رہے تھے (اپنی زندگیوں میں )
۸۳۔۔۔      سو اگر اللہ آپ کو واپس لے جائے (اے پیغمبر!) ان میں سے کسی گروہ کے پاس، پھر اگر یہ کسی موقع پر آپ سے اجازت مانگیں (جہاد میں ) نکلنے کی، تو ان سے کہئے گا کہ تم اب کبھی بھی میرے ساتھ نہیں نکل سکو گے ، اور نہ ہی تم کبھی میرے ساتھ ہو کر کسی دشمن سے لڑ سکو گے ، (کیوں کہ) تم لوگوں نے بیٹھے رہنے کو پسند کیا تھا پہلی مرتبہ، سو اب تم (ہمیشہ کے لئے ) بیٹھے رہو پیچھے رہنے والوں کے ساتھ،
۸۴۔۔۔      اور ان میں سے کسی پر کبھی نماز بھی نہیں پڑھنا جو مر جائے ، اور نہ ہی کھڑے ہونا اس کی قبر پر، کیوں کہ انہوں نے کفر کیا اللہ اور اس کے رسول کے ساتھ، اور یہ مرے تو اس حال میں کہ فاسق تھے ،
۸۵۔۔۔      اور تعجب (اور دھوکے ) میں نہ ڈالنے پائیں تم کو ان لوگوں کے مال اور نہ ہی ان کی اولا دیں ، سوائے اس کے نہیں کہ اللہ چاہتا ہے کہ ان کو عذاب میں مبتلا کرے ، انہی چیزوں کے ذریعے دنیا میں ، اور ان کا دم بھی نکلے تو کفر ہی کی حالت میں ،
۸۶۔۔۔      اور جب نازل کی جاتی ہے کوئی سورت (اس مضمون کی) کہ تم لوگ ایمان لاؤ اللہ پر، اور جہاد کرو (اس کی راہ) میں اس کے رسول کے ساتھ ہو کر، تو آپ سے اجازت مانگنے لگتے ہیں ان میں سے مقدور والے لوگ، (جہاد میں نہ جانے کی) اور کہتے ہیں کہ چھوڑ دیجئے ہمیں کہ ہم رہ جائیں بیٹھنے والوں کے ساتھ،
۸۷۔۔۔      یہ راضی ہو گئے اس بات پر کہ ساتھ رہیں گھروں میں بیٹھنے والیوں کے ، اور مہر لگا دی گئی ان کے دلوں پر، جس سے یہ سمجھ ہی نہیں پا رہے (اپنے حقیقی نقصان کو)
۸۸۔۔۔      لیکن اللہ کے رسول اور وہ لوگ جو (صدق دل سے ) ایمان لائے آپ کے ساتھ، انہوں نے جہاد کیا اپنے مالوں اور اپنی جانوں سے ، اور یہی لوگ ہیں جن کے لئے سب بھلائیاں ہیں ، اور یہی لوگ ہیں فلاح پانے والے
۸۹۔۔۔      تیار فرما رکھی ہیں اللہ نے ان کے لئے ایسی عظیم الشان جنتیں جن کے نیچے سے بہہ رہی ہوں گی طرح طرح کی (عظیم الشان اور عدیم المثال) نہریں ، جہاں ان کو ہمیشہ رہنا نصیب ہو گا، یہی ہے بڑی کامیابی،
۹۰۔۔۔      اور آئے بہانہ باز دیہاتی تاکہ ان کو اجازت دے دی جائے (گھروں میں بیٹھ رہنے کی) اور (اسی طرح) بیٹھے رہے وہ لوگ بھی جنہوں نے جھوٹ بولا تھا اللہ اور اس کے رسول سے ، عنقریب ہی پہنچ کر رہے گا ایک دردناک عذاب ان لوگوں کو جو ان میں سے اڑ رہے تھے اپنے کفر (و باطل) پر،
۹۱۔۔۔      کوئی تنگی (اور گناہ) نہیں کمزوروں ، اور بیماروں پر، اور نہ ان لوگوں پر، جو کچھ نہیں پاتے خرچ کرنے کو، جب کہ یہ لوگ مخلص ہوں (اپنی وفاداری میں ) اللہ اور اس کے رسول کے لئے ، کوئی الزام نہیں ایسے نیکوکاروں پر اور اللہ بڑا ہی بخشنے والا، نہایت ہی مہربان ہے ،
۹۲۔۔۔      اور نہ ہی ان لوگوں پر (کوئی الزام ہے ) جو آپ کے پاس آئے (اے پیغمبر!) تاکہ آپ انہیں کوئی سواری دے دیں ، مگر آپ نے انہیں جواب دیا کہ میرے پاس کوئی ایسی چیز نہیں جس پر میں تمہیں سوار کر سکوں ، تو یہ لوگ واپس لوٹ گئے اس حال میں کہ ان کی آنکھوں سے آنسو بہہ رہے تھے ، اس غم میں کہ وہ کچھ نہیں پاتے خرچ کرنے کو (اللہ کی راہ میں )
۹۳۔۔۔     الزام تو ان لوگوں پر ہے جو اجازت مانگتے ہیں آپ سے ، در آں حالیکہ وہ مالدار ہیں ، وہ راضی ہو گئے اس بات پر کہ وہ رہیں پیچھے رہنے والیوں کے ساتھ، اور اللہ نے مہر لگا دی ان کے دلوں پر، (ان کے خبث باطن کی بناء پر) سویہ جانتے نہیں (اپنے حقیقی نفع و نقصان کو)۔
۹۴۔۔۔     یہ لوگ بہانے پیش کریں گے تمہارے سامنے جب تم واپس لوٹ کر پہنچو گے ان کے پاس، تو (اس وقت ان سے صاف) کہہ دیجئے گا، کہ بہانے مت پیش کرو ہم کسی بھی طور تمہارا اعتبار نہیں کریں گے ، اللہ نے ہمیں بتا دیے تمہارے حالات،  اور اللہ دیکھ لے گا تمہارے عملوں کو، اور اس کا رسول بھی، پھر تم لوگوں کو بہر حال لوٹ کر جانا ہے اس ذات (اقدس و اعلیٰ) کی طرف، جو ایک برابر جانتی ہے نہاں و عیاں کو، پھر وہ تم کو خبر کر دے گا ان تمام کاموں کی جو تم لوگ کرتے رہے تھے (اپنی زندگیوں میں ، )
۹۵۔۔۔      یہ لوگ اللہ کی قسم کھائیں گے تمہارے سامنے ، جب کہ تم لوٹ کر واپس پہنچو گے ان کے پاس، تاکہ تم ان کو چھوڑ دو ان کے حال پر، سو تم چھوڑ دینا ان کو ان کے حال پر کہ یہ تو نرے پلید ہیں ، اور ان سب کا ٹھکانہ جہنم ہے ، ان کے ان اعمال کے بدلے میں جو یہ کماتے رہے تھے ، ف٣
۹۶۔۔۔     یہ تمہارے سامنے قسمیں کھائیں گے تاکہ تم ان سے راضی ہو جاؤ، سو اگر تم لوگ ان سے راضی ہو بھی جاؤ تو (کیا ہوا کہ) اللہ تو یقیناً راضی نہیں ہوتا ایسے بدکار لوگوں سے،
۹۷۔۔۔      دیہاتی کفر و نفاق میں زیادہ سخت ہوتے ہیں ، اور ان کے بارے میں اس بات کے امکانات زیادہ ہوتے ہیں کہ وہ نہ جانیں حدود ان احکام کی، جن کو نازل فرمایا ہے اللہ نے اپنے رسول پر اور اللہ تو سب کچھ جانتا بڑی حکمت والا ہے ،
۹۸۔۔۔      اور ان دیہاتیوں میں سے کچھ ایسے بھی ہیں ، جو (اللہ کی راہ میں ) خرچ کرنے کو تاوان سمجھتے ہیں ، اور وہ تمہارے بارے میں انتظار کرتے ہیں زمانے کی گردشوں کا، حالانکہ خود انہی پر مسلط ہے بری گردش اور اللہ ہی سنتا جانتا ہے ، 
۹۹۔۔۔      اور کچھ دیہاتی ایسے بھی ہیں جو ایمان رکھتے ہیں اللہ پر اور قیامت کے دن پر، اور جو کچھ وہ خرچ کرتے ہیں اس کو وہ اللہ کے یہاں قرب کا اور رسول کی دعاؤں کا ذریعہ سمجھتے ہیں ، آگاہ رہو کہ بے شک ان کا خرچ کرنا ان کے لئے قرب کا ذریعہ ہے ، اللہ ضرور داخل فرمائے گا ان کو اپنی رحمت میں ، بے شک اللہ بڑا ہی بخشنے والا، نہایت ہی مہربان ہے ، 
۱۰۰۔۔۔      اور سب سے پہلے سبقت لے جانے والے مہاجر و انصار اور وہ جنہوں نے ان کی پیروی کی اچھائی (اور اخلاص) کے ساتھ، ف٣ اللہ راضی ہو گیا ان سب سے ، اور یہ راضی ہو گئے اللہ سے ، اور اس نے تیار فرما رکھی ہیں ان کے لئے ایسی عظیم الشان جنتیں ، جن کے نیچے نہریں بہہ رہی ہوں گی طرح طرح کی عظیم الشان نہریں ، جہاں ان کو ہمیشہ رہنا نصیب ہو گا، یہی ہے سب سے بڑی کامیابی،
۱۰۱۔۔۔     اور تمہارے آس پاس کے دیہاتوں میں بھی بہت سے منافق ہیں ، اور خود اہل مدینہ میں بھی، وہ نفاق میں ایسے طاق ہو گئے ہیں ، کہ آپ بھی (اے پیغمبر) انہیں نہیں جانتے ، ہم ہی جانتے ہیں ان سب کو، ہم ان کو دوہرا عذاب دیں گے ، پھر ان کو لوٹایا جائے گا ایک بڑے (ہی ہولناک) عذاب کی طرف
۱۰۲۔۔۔      اور کچھ دوسرے لوگ (اہل مدینہ میں سے ) ایسے ہیں جنہوں نے اعتراف کر لیا اپنے قصوروں کا، انہوں نے ملے جلے عمل کئے تھے ، کچھ بھلے کچھ برے ، امید ہے اللہ مہربانی فرمائے گا ان پر (ان کی توبہ قبول فرما کر) بے شک اللہ بڑا ہی بخشنے والا، نہایت ہی مہربان ہے 
۱۰۳۔۔۔      آپ ان کے مالوں سے صدقہ لے کر پاک کریں ان کو، اور بابرکت بنا دیں ان کو اس کے ذریعے ، اور دعائے رحمت کریں ان کے حق میں ، بے شک آپ کی دعائے رحمت ان کے لئے سکون (و اطمینان) کا باعث ہے ، اور اللہ سنتا ہے (ہر کسی کی) جانتا ہے (سب کچھ) 
۱۰۴۔۔۔      کیا ان لوگوں کو معلوم نہیں کہ وہ اللہ ہی ہے جو توبہ قبول فرماتا ہے اپنے بندوں سے ، اور وہ شرفِ قبولیت سے نوازتا ہے ان کے صدقات کو، اور یہ کہ بے شک اللہ بڑا ہی توبہ قبول کرنے والا، نہایت ہی مہربان ہے 
۱۰۵۔۔۔      اور کہو (ان سے اے پیغمبر!) کہ تم لوگ کام کئے جاؤ، اللہ خود ہی دیکھ لے گا تمہارے کام کو اور اس کا رسول بھی، اور اہلِ ایمان بھی، اور تم سب کو بہر حال لوٹنا ہے اس کی طرف، جو کہ (ایک برابر) جانتا ہے نہاں و عیاں کو، پھر وہ خبر کر دے گا تم کو ان تمام کاموں کی جو تم کرتے رہے تھے (اپنی زندگیوں میں ) 
۱۰۶۔۔۔     اور کچھ اور ہیں جن کا معاملہ خدا کے حکم پر ٹھہرا ہوا ہے ، خواہ وہ انہیں سزا دے اور خواہ معاف فرما دے ، اور اللہ تو سب کچھ جانتا بڑا ہی حکمت والا ہے ،
۱۰۷۔۔۔      اور کچھ ایسے بھی ہیں جنہوں نے ایک (نام نہاد) مسجد بنائی، نقصان پہنچانے کے لئے (دعوتِ حق کو) اور کفر (کو فروغ دینے ) کے لئے ، اور پھوٹ ڈالنے کے لئے مسلمانوں کے درمیان، اور کمین گاہ مہیا کرنے کے لئے ایسے لوگوں کو جو اس سے پہلے لڑ چکے ہیں اللہ اور اس کے رسول سے اور یہ لوگ تو بہرحال قسمیں کھا کھا کر کہیں گے کہ ہم نے بھلائی کے سوا کچھ ارادہ نہیں کیا، لیکن اللہ گواہی دیتا ہے کہ یہ لوگ پر لے درجے کے جھوٹے ہیں ، ف٣
۱۰۸۔۔۔      آپ اس (نام نہاد مسجد) میں کبھی کھڑے بھی نہ ہوں ، البتہ وہ مسجد جس کی بنیاد پہلے ہی دن سے تقوی پر رکھی گئی ہے ، وہ اس کی زیادہ حقدار ہے کہ آپ اس میں کھڑے ہوں ، اس میں ایسے لوگ ہیں جو پاک رہنا پسند کرتے ہیں ، اور اللہ پسند کرتا ہے پاکیزگی اختیار کرنے والوں کو، ف
۱۰۹۔۔۔     تو کیا جس نے اپنی عمارت کی بنیاد، خدا کے خوف اور اس کی رضامندی پر رکھی ہو، وہ بہتر ہے یا وہ شخص کہ جس نے اپنی عمارت کی بنیاد کسی ایسی کھائی کے گرتے کنارے پر رکھی ہو، جو اسے لے کر سیدھی جا گرے دوزخ کی آگ میں ؟ اور اللہ ہدایت (کی دولت) سے سرفراز نہیں فرماتا ایسے ظالم لوگوں کو،
۱۱۰۔۔۔      ان کی یہ عمارت جو انہوں نے (اس قدر چاہ سے ) بنائی تھی ہمیشہ کے لئے (کانٹا بن کر) کھٹکتی رہے گے ان کے دلوں میں ، الا یہ کہ ٹکڑے ٹکڑے ہو جائیں ان کے دل، اور اللہ سب کچھ جانتا بڑا ہی حکمت والا ہے ، 
۱۱۱۔۔۔      بے شک اللہ تعالیٰ نے خرید لیا ہے ایمان والوں سے ان کی جانوں کو بھی، اور ان کے مالوں کو بھی، اس کے بدلے کہ ان کے لئے جنت ہے ، وہ لڑتے ہیں اللہ کی راہ میں ، پھر وہ مارتے بھی ہیں اور مرتے بھی ہیں ، (اور جنت کا یہ وعدہ) اللہ کے ذمے ایک پختہ وعدہ ہے توراۃ و انجیل میں بھی اور قرآن میں بھی، اور اللہ سے بڑھ کر اپنے وعدہ کو پورا کرنے والا اور کون ہو سکتا ہے ؟ پس تم لوگ خوش ہو جاؤ (اے ایمان والو!) اپنے اس سودے پر، جو تم نے اس (وحدہٗ لا شریک) سے کیا ہے ، اور یہی ہے سب سے بڑی کامیابی،
۱۱۲۔۔۔      وہ توبہ کرتے رہنے والے ، عبادت گزار، حمد کرنے (اور شکر بجا لانے ) والے ، روزہ رکھنے والے ، رکوع اور سجدہ کرنے والے ، بیکی کی تلقین کرنے والے ، اور برائی سے روکنے والے ، اور حفاظت کرنے والے ، اللہ کی (مقرر کردہ) حدود کی، اور خوشخبری سنا دو ایمان والوں کو، 
۱۱۳۔۔۔     پیغمبر کو اور دوسرے اہلِ ایمان کو یہ روا نہیں کہ وہ بخشش کی دعاء کریں مشرکوں کے لئے اگرچہ وہ ان کے قریبی رشتہ دار ہی کیوں نہ ہوں ، اس بات کے واضح ہو جانے کے بعد کہ وہ لوگ دوزخی ہیں ، 
۱۱۴۔۔۔     اور ابراہیم کا اپنے باپ کے لئے معافی مانگنا تو محض ایک وعدے کی بناء پر تھا، جو کہ وہ اس سے کر چکے تھے مگر جب ان کے سامنے یہ بات واضح ہو گئی کہ وہ اللہ کا دشمن ہے تو آپ نے اس سے تعلق توڑ دیا، حقیقت یہ ہے کہ ابراہیم بڑے ہی نرم دل، اور بردبار تھے ، ف٣
۱۱۵۔۔۔     اور اللہ ایسا نہیں کہ گمراہی میں ڈال دے کسی قوم کو، ان کو ہدایت سے نوازنے کے بعد، یہاں تک کہ وہ بیان فرما دے ان کے لئے وہ کچھ جس سے انہیں بچنا ہے ، بلاشبہ اللہ کو ہر چیز کا پورا علم ہے ،
۱۱۶۔۔۔      بے شک اللہ ہی کی بادشاہی ہے آسمانوں میں بھی، اور زمین میں بھی، وہی زندگی بخشتا ہے ، اور اسی کا کام ہے موت دینا، اور اس کے سوا تمہارا نہ کوئی یار ہے نہ مدد گار،
۱۱۷۔۔۔      بے شک اللہ کی رحمتیں متوجہ ہو گئیں پیغمبر پر، اور ان مہاجرین و انصار پر، جنہوں نے ان (پیغمبر) کا ساتھ دیا، تنگی کی اس گھڑی میں ، ان کے بعد کہ ان میں سے کچھ لوگوں کے دل پھرنے لگے تھے ، مگر اللہ نے ان پر رحمت فرما دی، (جس سے وہ سنبھل گئے ) بے شک وہ ان پر بڑا ہی شفیق، نہایت ہی مہربان ہے ، 
۱۱۸۔۔۔      اور ان تین شخصوں پر بھی (رحم فرما لیا) جن کا معاملہ التواء میں رکھ دیا گیا تھا، یہاں تک کہ جب تنگ ہو گئی ان پر زمین اپنی وسعت کے باوجود، اور ان پر بوجھ بننے لگیں خود ان کی اپنی جانیں ، اور ان کو یقنی ہو گیا کہ کہیں کوئی پناہ نہیں مل سکتی بجز اس کے (دامانِ رحمت کے ) پھر اس نے توجہ فرمائی ان (کے حال) پر، اپنی (رحمت و عنایت سے ) تاکہ یہ رجوع کریں اس کی طرف، بے شک اللہ بڑا ہی توبہ قبول فرمانے والا انتہائی مہربان ہے 
۱۱۹۔۔۔      ایمان والو! ڈرو تم اللہ سے اور ساتھ دو سچوں کا، (مدینہ والوں کا)
۱۲۰۔۔۔     اور ان کے آس پاس کے دیہاتوں کو یہ روا نہ تھا کہ وہ پیچھے رہتے اللہ کے رسول سے ، اور نہ یہ کہ وہ عزیز رکھتے اپنی جانوں کو ان کی جان سے ، یہ اس لئے بھی کہ راہ حق میں انہیں جو بھی تکلیف بھوک پیاس یا جسمانی تھکاوٹ کی پہنچتی ہے ، یا جو بھی کوئی ایسا راستہ یہ لوگ چلتے ہیں ، جس سے کفار آتشِ غیظ میں جلتے ہیں ، یا کسی بھی دشمن سے یہ کوئی انتقام لیتے ہیں ، تو ان میں سے ایک ایک بات پر ان کے لئے نیک عمل لکھا جاتا ہے ، بے شک اللہ ضائع نہیں کرتا اجر نیکوکاروں کا، 
۱۲۱۔۔۔      اور (اسی طرح) یہ لوگ جو بھی کچھ خرچ کرتے ہیں ، خواہ وہ تھوڑا ہو یا بہت، اور جو بھی کوئی وادی یہ طے کرتے ہیں ، (اللہ کی راہ میں ) وہ سب ان کیلئے لکھ دیا جاتا ہے ، تاکہ اللہ انہیں بہتر بدلہ دے ان کے ان کاموں کا جو یہ کرتے ہیں ،
۱۲۲۔۔۔      اور مومنوں کو یہ بھی نہیں چاہیے کہ وہ سب نکل پڑیں ، پس انہوں نے ایسے کیوں نہ کیا کہ ان کی ہر بڑی جماعت چلی جاتی، تاکہ وہ دین میں سمجھ پیدا کریں ، اور وہ اپنی قوم کو خبردار کریں جب کہ وہ ان کے پاس لوٹ کر آئیں ، تاکہ وہ بچ سکیں ، 
۱۲۳۔۔۔      ایمان والو! لڑو تم ان کافروں سے جو تمہارے آس پاس ہیں ، اور چاہیے کہ وہ تمہارے اندر ایک سختی (اور صلابت) پائیں ، اور یقین جانو کہ اللہ ساتھ ہے پرہیزگاروں کے ، ف٣
۱۲۴۔۔۔     اور جب اتاری جاتی ہے کوئی سورت، تو ان میں سے بعض (از راہ تمسخر دوسروں سے ) کہتے ہیں کہ (کہئے صاحب!) اس سے تم میں سے کس کے ایمان میں ترقی ہوئی؟ سو ایمان والوں کے ایمان میں تو واقعی ہر صورت سے ترقی ہوتی ہے ، اور وہ اس سے خوش ہوتے ہیں ،
۱۲۵۔۔۔      رہ گئے وہ لوگ جن کے دلوں میں روگ ہے (نفاق کا) تو ان سے پلیدی میں اور پلیدی ہی کا اضافہ ہوتا ہے ، اور وہ دم بھی توڑتے ہیں تو کفر ہی پر توڑتے ہیں 
۱۲۶۔۔۔      کیا یہ لوگ یہ نہیں دیکھتے کہ ان کو آزمائش میں ڈالا جاتا ہے ہر سال ایک یا دو مرتبہ، پھر بھی نہ تو یہ توبہ کرتے ہیں اور نہ ہی یہ کوئی سبق لیتے ہیں 
۱۲۷۔۔۔      اور جب کوئی سورت اترتی ہے تو یہ ایک دوسرے کو دیکھنے لگ جاتے ہیں ، کہ کہیں کوئی تم کو دیکھ تو نہیں رہا، پھر یہ چپکے سے نکل بھاگتے ہیں ، اللہ نے پھیر دیا ان کے دلوں کو، اس بناء پر کہ یہ لوگ سمجھتے نہیں (حق اور حقیقت کو)
۱۲۸۔۔۔      بے شک آ چکے تمہارے پاس (اے لوگو!) ایک عظیم الشان رسول خود تم ہی میں سے ، جن پر بڑا گراں ہے تمہارا مشقت (و تکلیف) میں پڑنا، جو بڑے حریص ہیں تمہاری فلاح (و بہبود) کے ، انتہائی شفیق، اور بڑے مہربان ہیں ایمان والوں پر، ف٣
۱۲۹۔۔۔     پھر بھی اگر یہ لوگ پھرے ہی رہیں (راہ حق و ہدایت سے ) تو کہہ دیجیے کہ کافی ہے مجھے اللہ، کوئی معبود نہیں سوائے اس کے ، میں نے اسی پر بھروسہ کر رکھا ہے ۔ اور وہی ہے مالک عرشِ عظیم کا۔

تفسیر

۱. اس سورہ کریمہ کا آغاز چونکہ لفظ براءت سے ہوا ہے، اس لئے اس کا ایک نام سورۂ براءت بھی ہے، نیز اس میں آگے چونکہ بعض حضرات کی توبہ سے متعلق بڑا سبق آموز قصہ بیان ہوا ہے۔ اس لئے اس کا ایک نام سورۂ توبہ بھی ہے۔ جیسا کہ ہمارے مصاحف میں زیادہ تر اس کو اسی نام سے ذکر کیا جاتا ہے اور ہمارے یہاں یہ سورۂ کریمہ زیادہ تر اسی نام سے مشہور و معروف ہے۔ اس کے شروع میں بسم اللہ نہیں لکھی جاتی جس کی مفسرین کرام نے کئی وجوہ ذکر کی ہیں۔ لیکن اس سلسلہ میں صحیح بات وہی ہے جو حضرت امام رازی وغیرہ بعض حضرات اہل علم نے ذکر کی ہے کہ چونکہ اس کے آغاز میں نبی اکرم صلی اللہ علیہ و سلم نے بسم اللہ خود نہیں لکھوائی تھی۔ اس لئے بعد میں حضرات صحابہ کرام نے بھی نہیں لکھی۔ اس سورۂ کریمہ کے ذریعے مشرکین سے براءت کا یہ اعلان ۹ ھجری میں ہونے والے حج میں جو کہ حضرت ابوبکر صدیق کی امارت میں ہوا تھا حضرت علی نے کیا تھا، جس میں اس سورہ کریمہ کے علاوہ اور اس کے ساتھ مندرجہ ذیل چار باتوں کا بھی اعلان کر وایا گیا تھا۔ نمبر۱، یہ کہ کوئی کافر و منکر جنت میں داخل نہیں ہو گا۔ نمبر۲، یہ کہ اس سال کے بعد کوئی مشرک بیت اللہ کا حج نہیں کر سکے گا۔ نمبر۳، یہ کہ آئندہ کوئی شخص ننگا ہو کر بیت اللہ کا طواف نہیں کر سکے گا، اور نمبر۴۔، یہ کہ جن لوگوں نے اللہ کے رسول کے ساتھ نقض عہد کا ارتکاب نہیں کیا ان کی مدت عہد کو پورا کیا جائے گا۔ واضح رہے کہ فتح مکہ کے بعد دور اسلامی کا پہلا حج ٨ ھجری میں قدیم طریقے پر ہوا۔ پھر ٩ ھجری میں دوسرا حج مسلمانوں نے اپنے طریقے سے کیا اور مشرکین نے اپنے طریقے سے اور پھر تیسرا حج ۱٠ ھجری میں خالص اسلامی طریقے پر ہوا۔ اور یہی وہ مشہور حج ہے جسے حجۃ الوداع کہا جاتا ہے، نبی اکرم صلی اللہ علیہ و سلم پہلے دو سال حج پر تشریف نہیں لے گئے۔ تیسرے سال جب شرک کا بالکل استیصال ہو گیا۔ اور حرم مقدس شوائب شرک سے بالکل پاک ہو گیا، تو اس وقت آپ صلی اللہ علیہ و سلم نے حج فرمایا، علیہ الصلوٰۃ والسلام، بہرکیف اس اعلان براءت سے ان تمام معاہدات سے دست برداری کا اعلان فرما دیا گیا جو آنحضرت صلی اللہ علیہ و سلم نے ہجرت مدینہ کے بعد مشرکین عرب کے مختلف قبائل سے کئے تھے، اور ایسا اس لئے کیا گیا کہ مشرکین اپنے ان عہدوں کو نبھا نہیں رہے تھے۔ بلکہ وہ ان میں طرح طرح کی غداریوں اور عہد شکنیوں سے کام لے رہے تھے۔
۴. اور جن کو اللہ کی محبت نصیب ہو گئی وہ فلاح پا گئے، اور دارین کی سعادت و سرخروئی سے سرفراز ہو گئے۔ یہاں پر یہ حقیقت بھی واضح رہنی چاہیے کہ تقوی و پرہیزگاری سے مراد جیسا کہ سیاق و سباق سے ظاہر ہے، انفرادی تقوی و پرہیزگاری نہیں۔ بلکہ اس سے اجتماعی تقویٰ و پرہیزگاری مراد ہے، اور اسلام جس طرح ہر شخص سے انفرادی تقویٰ کا مطالبہ کرتا ہے۔ اسی طرح وہ مسلمانوں سے من حیث الجماعت اجتماعی اور سیاسی تقویٰ کا بھی مطالبہ کرتا ہے، پس مسلمان اجتماعی طور پر اس بات کے پابند ہیں کہ وہ دوسری قوموں سے جو معاملات اور معاہدات کریں، ان میں وہ راست بازی صداقت شعاری اور وفاداری سے کام لیں، اور دوسری قوموں سے کئے گئے اپنے کسی بھی عہد و پیمان کی خلاف ورزی نہ کریں۔ یہی انکے ایمان و عقیدے اور تقوے کا تقاضا ہے، اور ایسے ہی لوگ متقی و پرہیزگار اور خدا کے محبوب ہیں۔
۵. اَشْہرِ حُرم کا معروف اطلاق انہی مہینوں پر ہوتا ہے۔ جو اس کے لئے مشہور و معروف ہیں اور جن کے لئے یہ لفظ بطور اسم اور علم استعمال ہوتا ہے اور وہ مہینے یہ ہیں۔ ذی القعدہ، ذی الحجہ محرم، اور رجب ان میں سے پہلے تین کا تعلق تو فریضہ حج کی ادائیگی سے ہے۔ اور چوتھے یعنی رجب کا تعلق عمرہ سے، اور یہ چونکہ دو الگ الگ سلسلوں سے تعلق رکھتے ہیں۔ اس لئے یہ یکجا نہیں بلکہ الگ الگ دو موقعوں پر پائے ہیں، اس لئے یہاں پر اشہر حرم سے مراد پہلے تین مہینے ہیں جن کا تعلق زمانہ حج سے ہے، یعنی ذوالقعدۃ ذوالحجہ اور محرم، البتہ اگر ان کے ساتھ حج کی مناسبت سے شوال کو بھی شامل کر لیا جائے تو یہ چار مہینے بن جاتے ہیں۔ سو ارشاد فرمایا گیا کہ جب یہ حرمت والے مہینے گزر جائیں، تو تم ان ناقضین عہد مشرکوں کو جہاں بھی پاؤ قتل کرو۔ کہ ان کے نقض عہد کا تقاضا یہی ہے۔ والعیاذُ باللہ جل وعلا،	یعنی اس مدت کے گزر جانے کے بعد تم ان لوگوں کے ساتھ ہر قسم کی جنگی کارروائی کرو، اور ہر طرح سے ان کا ناطقہ بند کرو، اور ان کے ساتھ اس قدر شدت کے داروگیر کا یہ حکم و ارشاد اس لئے فرمایا گیا کہ ان لوگوں کی حیثیت صرف ایک دشمن قوم اور ان کے خلاف کارروائی کی نہیں تھی، بلکہ اس سے دراصل مشرکین عرب کے بارے میں اس سنت الٰہی کا ذکر فرمایا گیا ہے جو رسولوں کی تکذیب کرنے والی قوموں کے لئے ظاہر ہوتی رہی ہے۔ کہ ایسی قوموں کو مدت مہلت ختم ہونے کے بعد مٹا دیا جاتا ہے، کہ ان کا جرم نہایت سنگین ہوتا ہے،
     ۲: سو اس سے واضح فرما دیا گیا ان کے خلاف اس داروگیر کا یہ سلسلہ اس وقت تک جاری رہے گا جب تک کہ یہ اپنے کفر و شرک سے توبہ کر کے دائرہ اسلام میں داخل نہ ہو جائیں، اور جس کا عملی ثبوت نماز کا قائم کرنا اور زکوٰۃ ادا کرنا ہے۔ اقامت صلات اور ادائیگی، زکوٰۃ دراصل ایک جامع تعبیر ہے اسلام کے نظام عبادت و اطاعت میں داخل ہونے کی، سو اس کا مطلب یہ ہوا کہ اسلام قبول کئے بغیر نہ ان کے ذمی اور معاہد بن کر رہنے کی گنجائش ہے، اور نہ ہی غلام اور لونڈی بن کر رہنے کی۔ پس ان کے لئے دو ہی راستے ہیں۔ یا اسلام قبول کر لیں۔ یا پھر تلوار ان کا فیصلہ کرے گی۔ والعیاذُ باللہ العظیم، مشرکین عرب کے ساتھ معاملے کی اس سنگینی کا اصل سبب اور باعث جیسا کہ ہم نے ابھی اوپر بھی اشارہ کیا، ان لوگوں کے جرم کی سنگینی تھا۔ کیونکہ اللہ تعالیٰ نے ان کی ہدایت و راہنمائی کے لئے ان کے اندر انہی میں سے ایک عظیم الشان رسول مبعوث فرمایا۔ انہی کی زبان میں ان پر عظیم الشان کتاب اتاری، پیغمبر نے ۲۳ سال کی نبوت کی پوری زندگی ان کو سمجھانے اور دعوت حق دینے میں صرف فرمائی۔ مگر انہوں نے اس سب کے باوجود مان کر نہیں دیا، والعیاذُ باللہ جل وعلا
۸. اِلّ کے معنی رشتہ و قرابت کے ہیں اور ذمہ سے مراد عہد و پیمان ہے۔ اور اِلّ یعنی رشتہ و قرابت معاشرتی تعلقات کی اساس و بنیاد ہوتی ہے، اور ذمہ یعنی عہد و پیمان سیاسی تعلقات کی اساس و بنیاد، اس لئے ان دونوں کے تقاضوں کو نظر انداز کرنا اور ان کی خلاف ورزی کا ارتکاب معاشرے اور اس کے استحکام کی بنیادوں کو تباہ کر دینے کے مترادف ہے۔ والعیاذُ باللہ، سو ان لوگوں کے بارے میں ارشاد فرمایا گیا کہ ان کو اگر تم لوگوں پر قابو مل جائے تو یہ ان دونوں میں سے کسی کا بھی پاس و لحاظ نہیں کریں گے نہ کسی قرابت و رشتہ داری کا اور نہ ہی کسی عہد و پیمان کا، تمہارے ساتھ ملاقاتوں کے دوران یہ لوگ جو چکنی چپڑی باتیں کرتے ہیں، وہ محض انکی زبانی کلامی ہمدردی کی نمائش اور تم لوگوں کو بیوقوف بنانے کی کوشش ہوتی ہے۔ ان کے دل اس کے انکاری ہوتے ہیں جو ان کے مونہوں سے نکلتا ہے، ان کے دلوں میں تمہارے اور تمہارے دین کے خلاف عناد بھرا ہوا ہے، ان کی زبان پر کچھ ہوتا ہے اور دلوں میں کچھ اور ان کی زبانیں ان کے دلوں سے ہم آہنگ نہیں ہوتیں، اور ان میں سے اکثر غدار اور عہد شکن ہیں والعیاذ باللہ العظیم۔
۹. سو ان لوگوں کی بدبختی اور محرومی کا عالم یہ ہے کہ اللہ نے اپنی رحمت و عنایت سے ان کی ہدایت و راہنمائی کے لئے آسمان سے عظیم الشان کتاب اتاری تاکہ اس کو اپنا کر یہ دارین کی سعادت و سرخروئی سے سرفراز ہو سکیں۔ مگر انہوں نے دنیائے دُوں کے متاع فانی اور حُطامِ زائل کو ترجیح دے کر اس سے منہ موڑا، اور دوسروں کو بھی اس سے روکا اور محروم کیا۔ اور اس طرح یہ لوگ اپنی بدبختی کی بناء پر ضلال اور اِضْلال کے دوہرے جرم کے مرتکب ہو کر دنیا و آخرت کے خسارے میں مبتلا ہو گئے، جو کہ خساروں کا خسارہ، اور محرومیوں کی محرومی ہے والعیاذُ باللہ جل وعلا۔
۱۱. سو جب ان کافر و مشرک لوگوں کا معاملہ نہ حضرت خالق و مالک جَلَّ مَجْدُہ، کے ساتھ درست ہے اور نہ اس کی مخلوق کے ساتھ، نہ یہ کسی رشتہ و تعلق کی پرواہ کرتے ہیں، اور نہ کسی عہد و پیمان کی، اور یہ لوگ کھلم کھلا حدوں کو پھلانگنے والے، اور حقوق کو تلف کرنے والے ہیں، تو پھر ایسے ظالموں کے ساتھ اللہ اور اس کے رسول کا کوئی عہد کس طرح قائم رہ سکتا ہے؟ لیکن اللہ تعالیٰ کی رحمت چونکہ بہت وسیع اور ناپیدا کنارا ہے، اس لئے اس کی طرف سے ان کے لئے رحمت کا ایک دروازہ پھر بھی کھلا ہوا ہے اور وہ ہے توبہ و اصلاح اور رجوع الی اللہ کا دروازہ پس یہ لوگ اگر سچے دل سے توبہ کر کے حق کی طرف رجوع کریں، اور جس کا ظاہری اور عملی ثبوت یہ ہے کہ یہ نماز قائم کریں، اور زکوٰۃ ادا کریں۔ جو کہ دراصل عبارت ہے اسلام کے نظام عبادت و اطاعت میں داخل ہونے سے۔ تو رب رحمان و رحیم کی رحمت و عنایت پھر بھی ان کو اپنی آغوش میں لینے کے لئے تیار ہے، سو ارشاد فرمایا گیا کہ اگر انہوں نے ایسے کر لیا تو یہ تمہارے دینی بھائی ہیں اور اس کے بعد تمہارے حقوق و فرائض ایک برابر ہوں گے۔ اور ہم نے کھول کر بیان کر دیئے اپنے احکام ان لوگوں کے لئے جو علم رکھتے ہیں۔ تاکہ اس کے بعد کسی کے لئے کوئی عذر نہ رہے۔ پس جو لوگ جاننا اور ماننا چاہیں ان کے لئے اس بارے میں اللہ کے احکام کی پوری وضاحت کر دی گئی ہے۔ اور اس طور پر اس حد تک کہ اب اس بارے کوئی ابہام و اشتباہ باقی نہیں رہا۔ اب اگر مسلمانوں میں سے کسی نے ان مشرکوں کے ساتھ الگ ہو کر اپنے طور پر کوئی معاملہ کرنا چاہا، تو اس کی ذمہ داری خود اسی پر ہو گی۔ اور اسی طرح اگر مشرکوں میں سے کسی نے اپنے طور پر الگ کوئی امید لگائی تو اس کی ذمہ داری بھی خود اسی پر ہو گی۔
۱۳. یعنی اگر تم لوگ واقعی ایماندار ہو تو اللہ تعالیٰ ہی سے ڈرو کہ ایمان کا تقاضا یہی ہے کہ انسان صرف اللہ ہی سے ڈرے، آیت کریمہ کے الفاظ اگرچہ عام ہیں لیکن روئے سخن دراصل انہی کمزور لوگوں اور منافقوں کی طرف ہے، جو قریش سے جنگ سے بہت خائف اور ہراساں تھے۔ اور اس بناء پر وہ ان لوگوں سے اپنے پرانے تعلقات کو بہت اہمیت دیتے تھے، اور ایسے لوگ اس بات پر کبھی راضی نہیں ہوتے تھے، کہ ان کے پچھلے تعلقات اور روابط کو بالکل ختم کر دیا جائے۔ سو ایسے لوگوں سے ارشاد فرمایا گیا کہ تم لوگ ان سے نہ ڈرو، بلکہ اللہ ہی سے ڈرو کہ وہی وحدہٗ لاشریک اس کا حقدار ہے کہ تم لوگ اس سے ڈرو، اور یہی تقاضا ہے تمہارے ایمان کا۔
۱۴. سو اس ارشاد سے مسلمانوں کی عموماً اور کمزور مسلمانوں کی بالخصوص حوصلہ افزائی فرمائی گئی ہے کہ تم لوگ ان ائمہ کفر سے لڑو، اور ان سے جنگ میں کمزوری نہ دکھاؤ، اللہ ان کو تمہارے ہاتھوں عذاب دے گا۔ اور ان کو رسوا کرے گا۔ اور یہ ارشاد دراصل اس سنت الٰہی اور دستور خداوندی پر مبنی ہے جو حضرات انبیاء و رسل اور ان کو قوموں سے متعلق اللہ تعالیٰ کے یہاں طے ہے، اور وہ یہ ہے کہ جو قوم اپنے رسول کی تکذیب پر اڑ جاتی ہے تو رسول کی ہجرت کے بعد ان پر لازماً عذاب آتا ہے، آگے اس عذاب کی دو صورتیں ہوتی ہیں ایک یہ کہ اگر رسول پر ایمان لانے والوں کی تعداد بہت تھوڑی ہوتی ہے تو اس صورت میں اس قوم پر عذاب براہِ راست اللہ تعالیٰ کی طرف سے آتا ہے، اور دوسری صورت یہ ہوتی ہے کہ اس قوم کے اندر اگر ایمان لانے والوں کی تعداد معتدبہ ہوتی ہے، تو پھر اللہ تعالیٰ اس بدبخت قوم کو انہی اہل ایمان کے ذریعے عذاب دیتا اور ان کو رسوا کرتا ہے اور ان کی یہ رسوائی بھی اسی عذاب کا خاص حصہ ہوتی ہے۔ کیونکہ ایسے لوگوں کی تکذیب کا اصل باعث اور محرک ان کا استکبار ہی ہوتا ہے، اس لئے ان کو رسوائی کی سزا دی جاتی ہے، کفار قریش کے سلسلے میں عذاب الٰہی کی یہی دوسری صورت واقع ہوئی۔ اور اس ضمن میں اہل ایمان کی دلداری اور دلجوئی کے لئے ان سے یوں فرمایا جا رہا ہے کہ اللہ ان کے مقابلے میں تمہاری مدد فرمائے گا۔ اور ایمانداروں کے سینوں کو شفا بخشے گا۔ سو یہ ایک قسم کی خوشخبری تھی جس سے ان سچے اہل ایمان کو اس وقت نوازا گیا تھا کہ اللہ تعالیٰ دشمنان اسلام کو ان مظلوموں کے ہاتھوں اسطرح ذلیل و خوار کرے گا کہ ان کے اس عبرتناک انجام کو دیکھ کر ان کے سینوں کو شفا ملے گی، اور ان کے کلیجے ٹھنڈے ہوں گے، سو یہ ان کے لئے ایک نقد انعام ہو گا،
۱۷. مشرکین مکہ کو یہ زعم اور گھمنڈ تھا کہ وہ بیت اللہ کے مجاور اور اس کے خادم ہیں۔ اور یہ پروپیگنڈہ وہ اس زور و شور سے کرتے تھے کہ بعض سادہ لوح مسلمان بھی اس سے متاثر ہو جاتے تھے۔ سو اس ارشاد سے اس بارے اس حقیقت کو واضح فرما دیا گیا کہ مشرکین کو یہ حق نہیں پہنچتا کہ وہ اللہ کی مسجدوں کے منتظم اور متولی بنیں، جبکہ وہ خود اپنے کفر پر قائم اور اس کے گواہ ہیں۔ یہاں پر کفر سے مراد ان کا شرک ہی ہے۔ پس ایسے شرک کو کفر سے تعبیر کرنے میں یہ اہم اور بنیادی درس ہے کہ شرک کے ساتھ اللہ کو ماننا بالکل اس کے نہ ماننے کے برابر، اور کفر ہی ہے خدا کو وہی ماننا معتبر ہے جو توحید کے ساتھ ہو، ایسے لوگوں کے تمام کام اکارت چلے گئے۔ اور انہوں نے ہمیشہ دوزخ ہی میں رہنا ہے کہ کفر و شرک کا انجام یہی ہے والعیاذُ باللہ العظیم
۱۸. مشرکین مکہ کو جو بیت اللہ کی تولیت اور مجاورت کا زعم اور گھمنڈ تھا اس کی تردید کرنے اور اس بارے اس حقیقت کے ذکر و بیان کے بعد کہ یہ لوگ نہ بیت اللہ کے اصل اور حقیقی مجاور و متولی ہیں، اور نہ ہی ان کو اس کا کوئی حق پہنچتا ہے۔ اب اس اصل حقیقت کو واضح فرمایا گیا ہے کہ اس کے متولی اور مجاور کون اور کیسے لوگ ہو سکتے ہیں؟ اور ان کی صفات کیا اور کیسی ہونی چاہیں؟ سو ارشاد فرمایا گیا کہ اس کے متولی وہی لوگ ہو سکتے ہیں، اور وہی اس کی تولیت کا حق رکھتے ہیں، جو ایمان رکھتے ہوں اللہ پر اور قیامت کے دن پر، اور وہ نماز قائم کرتے اور زکوٰۃ ادا کرتے ہوں، سو یہ چیزیں مسجد کی تولیت کے لئے بنیادی شرائط کی حیثیت رکھتی ہیں، پس جن لوگوں کے اندر یہ بنیادی صفات موجود نہ ہوں ان کو اس کا متولی بننے کا حق ہی نہیں۔ چہ جائیکہ وہ اس پر فخر کریں۔ اور دوسروں کو اس سے روکیں، سو جن لوگوں کے اندر مذکورہ بالا صفات پائی جاتی ہونگی، وہی مسجد کی تولیت کے حقدار ہو سکتے ہیں اور انہی کے بارے میں یہ توقع کی جا سکتی ہے، کہ وہ ہدایت یافتہ اور حقیقی فوز و فلاح سے سرفراز ہوں گے۔
۱۹. اس ارشاد سے مشرکین کے اس زعم اور گھمنڈ کی تردید فرمائی گئی ہے جو وہ بیت اللہ اور حاجیوں کی خدمت سے متعلق اپنے اندر رکھتے تھے۔ مثلاً یہ کہ ہم لوگ حاجیوں کو پانی پلاتے ان کی خدمت کرتے ہیں اور بیت اللہ کی عمارت اور اس کی آبادی کا خیال رکھتے اور اہتمام کرتے ہیں، وغیرہ اور اسی بناء پر وہ لوگ اپنے لئے خاص حیثیت اور خصوصی حقوق کے دعویدار بنے ہوئے تھے، سو ان کو خطاب کر کے ارشاد فرمایا گیا کہ کیا تم لوگ اپنی ان مزعومہ خدمات کو اللہ اور آخرت پر ایمان لانے اور اللہ کی راہ میں جہاد کرنے کے برابر سمجھتے ہو؟ سو تم لوگ اگر ایسا سمجھتے ہو تو سمجھتے رہو، لیکن اللہ تعالیٰ کے یہاں یہ دونوں برابر نہیں ہو سکتے۔ کیونکہ کفر و شرک کے ساتھ جو اعمال کئے جاتے ہیں وہ نقش بر آب کی طرح بے حقیقت اور بے بنیاد ہوتے ہیں اللہ تعالیٰ کے یہاں ان کی نہ کوئی حیثیت ہو سکتی ہے، اور نہ کوئی وزن و اعتبار جیسا کہ اوپر والی آیت کریمہ میں بھی گزرا۔ اور جیسا کہ دوسرے مختلف مقامات پر بھی فرمایا گیا۔ چنانچہ دوسرے مقام پر ایسے لوگوں کے بارے میں ارشاد فرمایا گیا، اور صاف و صریح طور پر ارشاد فرمایا گیا اُولٰائِکَ الَّذِیْنَ کَفَرُوْا بِایَٰاتِ رَبِّہِمْ وَلِقَائِہٖ فَحَبِطَتْ اَعْمَالُہُمْ فَلَا نُقِیْمُ لَہُمْ یَوْمَ الْقِیٰمَۃِ وَزْنًا (الکہف۔۱٠۵) یعنی یہ وہ لوگ ہیں جنہوں نے انکار کیا اپنے رب کی آیتوں اور اس کے حضور حاضری و پیشی کا، جس کے نتیجے میں اکارت چلے گئے ان کے سب اعمال، پس ہم قیامت کے روز ان کے اعمال کے لئے کوئی وزن قائم نہیں کریں گے، تاکہ وہ اس قابل ہوں گے ہی نہیں،
۲۲. سو ان دونوں آیات کریمات میں حقیقی فائز المرام لوگوں کا پتہ بھی دے دیا گیا، کہ وہ وہ لوگ ہیں جو ایمان رکھتے ہیں، ہجرت کرتے، اور اللہ کی راہ میں اپنے مالوں اور اپنی جانوں سے جہاد کرتے ہیں سو ارشاد فرمایا گیا کہ ایسے لوگوں کا اللہ تعالیٰ کے یہاں درجہ اور مرتبہ بھی بہت بڑا ہے، اور یہی ہیں فائز المرام لوگ ان کے لئے ان کی رب کی طرف سے عظیم الشان رحمت و رضامندی کی خوشخبری بھی ہے، اور ایسی عظیم الشان جنتوں سے سرفرازی بھی جن کے اندر سدا بہار نعمتیں ہونگی، اور جہاں ان کو ہمیشہ ہمیشہ کے لئے رہنا نصیب ہو گا۔ اور یہی ہے اصل اور حقیقی کامیابی، اللہ نصیب فرمائے۔ اٰمین۔ پس عقل سلیم اور فطرت مستقیم سب کا تقاضا ہے کہ اسی چیز کو اپنا اصل مشن و مقصد اور حقیقی نصب العین بنایا جائے۔ لِمِثْلِ ہٰذَا فَلْیَعْمَلِ الْعَامِلُوْنَ۔وَفِیْ ذَالِکَ فَلْیَتَنَافِسِ الْمُتَنَافِسُوْنَ وباللّٰہ التوفیق لمایحب ویرید، وعلیٰ مایحب ویرید،
۲۳. سو اس سے اس اہم اور بنیادی حقیقت کو واضح فرما دیا گیا کہ اپنے ان باپ دادوں اور بھائیوں وغیرہ کو دوست رکھنا اور اپنا معتمد بنانا جو ایمان کے مقابلے میں کفر کو ترجیح دیتے ہوں ظلم ہے۔ اور ایسا کرنے والے لوگ ظالم ہیں، سو یہ ظالم ہیں اللہ کے حق میں، کہ اس کے ایسے کافروں اور منکروں کو اپنا دوست بناتے ہیں، جو کہ ان کے ایمان باللہ کے تقاضوں کے خلاف ہے نیز ایسے لوگ ظالم ہیں خود اپنی جانوں کے حق میں کہ اس طرح یہ لوگ اپنے آپ کو اللہ کے عذاب کا مستحق بناتے ہیں، اور غلط راستے کو اپناتے ہیں، اور ظاہر ہے کہ ایسے ظالموں کو اپنا دوست بنانا، اور ان کے ظلم والے اس راستے کو اپنانا اپنے آپ کو ہولناک ہلاکت و تباہی کے راستے پر ڈالنا ہے، جو کہ خساروں کا خسارہ اور ہلاکتوں کی ہلاکت ہے، اس لئے یہاں اہل ایمان کو بطور خاص خطاب کر کے اس سے بچنے اور دور رہنے کا حکم ارشاد فرمایا گیا ہے۔ والعیاذُباللہ العظیم۔
۲۴. کیونکہ نور حق و ہدایت سے سرفرازی انہی لوگوں کو نصیب ہوتی ہے جو اس کے طالب اور قدرداں ہوتے ہیں، پس جو اس کے بے قدرے اور ناشکرے ہوں گے اور وہ اپنے ان رشتوں اور دنیاوی مفادات کو ایمان کے تقاضوں پر مقدم رکھتے اور ترجیح دیتے ہوں گے وہ اس دولت کے سزاوار نہیں ہو سکتے۔ کہ ایسے لوگ درحقیقت کفر اور اسلام دونوں کے درمیان ڈانواں ڈول ہوتے ہیں، فسق کا لفظ اصل لغت کے اعتبار سے خروج کے معنی میں آتا ہے۔ یہاں پر یہ خروج عن الایمان کے معنی میں ہے۔ اس لئے یہاں پر فرمایا گیا کہ ایسے لوگوں کو نور ہدایت سے سرفرازی نصیب نہیں ہو سکتی۔ والعیاذُ باللہ جل وعلا۔ سو اس سے یہ بات نکلتی ہے کہ جو لوگ اللہ اور اس کے رسول کے مقابلے میں اہل کفر کو اپنا دوست اور معتمد بناتے ہیں، وہ ایمان کے دعوے کے باوجود ایمان سے خارج ہو جاتے ہیں والعیاذ باللہ العظیم اللہ ہمیشہ اور ہر اعتبار سے اپنی حفاظت اور پناہ میں رکھے۔ اٰمین ثم اٰمین یا رب العالمین
۲۶. سو غزوۂ حنین کے اس واقعے کے حوالے سے اس حقیقت کو واضح فرما دیا گیا کہ اسلامی لشکر کا بھروسہ و اعتماد جب اللہ تعالیٰ کے بجائے اسباب و وسائل پر ہو جاتا ہے، اور اللہ تعالیٰ پر اعتماد میں کمی آ جاتی ہے، تو وہ فتح کے بجائے شکست سے دو چار ہو جاتا ہے، روایات کے مطابق غزوۂ حنین میں مسلمانوں کا لشکر بارہ ہزار مجاہدین پر مشتمل تھا۔ اس سے قبل ان کا لشکر کبھی اتنی بڑی تعداد میں جمع نہیں ہوا تھا۔ اور اس سے قبل بارہا ایسے ہوا تھا کہ انہوں نے قلیل تعداد میں ہونے کے باوجود اور معمولی اسلحہ کے ساتھ جنگ کے ذریعے کفار کی بڑی بڑی فوجوں کو شکست دی تھی۔ تو ایسے میں اب جبکہ پہلی بار ان کے پاس اتنا بڑا لشکر جرار جمع ہو گیا تھا۔ تو ان کے دلوں میں یہ خیال پیدا ہونا ایک طبعی امر تھا کہ آج ہمارے مقابلے میں کون ٹک سکتا ہے سو اس غلط خود اعتمادی کے نتیجے میں قدرتی طور پر ان کے اندر لاپرواہی پیدا ہو گئی۔ جس کے باعث ان میں سے کئیوں کے اندر اللہ تعالیٰ کی طرف وہ توجہ بھی برقرار نہ رہ سکی جو کہ مامور و مطلوب تھی، اور اخلاص و انابت اور نظم و ضبط میں بھی فرق واقع ہو گیا، تو اس عجب و غرور نے ان کو حنین کے اس معرکے میں شکست سے دو چار کر دیا، ان کے جمے ہوئے پاؤں اکھڑ گئے زمین اپنی وسعتوں کے باوجود ان کے لئے تنگ ہو گئی، اور ان کو پیٹھ دے کر بھاگنا پڑا، سو مومن کا اصل سرمایہ اعتماد علی اللہ اور رجوع الی اللہ ہے۔ نہ کہ مادی اسباب و وسائل وباللّٰہ التوفیق لما یُحِبُّ ویرید، وعلی مایُحِبُّ ویرید، بکُلِّ حالٍ مّن الاحوال، وفی کُلِّ موطنٍ من المواطن فی الحیاۃ،
۲۷. سو یہ اس کی بخشش اور رحمت ہی کا نتیجہ ہے کہ وہ ان لوگوں کو اپنی خاص عنایات سے نوازتا ہے جن کے اندر صلاحیت کی کوئی رمق موجود ہوتی ہے۔ اور جو اللہ کی طرف رجوع کرتے ہیں، اور جس کا ایک نمونہ اور مظہر غزوۂ حنین کے اس معرکے میں بھی سامنے آیا جس میں پہلے تنبیہہ اور تذکیر کے طور پر مسلمانوں کو شکست سے دو چار کیا گیا۔ جس سے ان کو پیٹھ دے کر بھاگنا پڑا۔ لیکن اس کے بعد اللہ تعالیٰ نے اپنی طرف سے اپنے رسول پر اور سچے اہل ایمان پر سکون و قرار کی کیفیت نازل فرمائی، جس سے اہل ایمان کے لشکر کے اکھڑے ہوئے پاؤں پھر سے جم گئے، غزوۂ حنین کے معرکے سے متعلق سیرت و مغازی کی کتابوں میں جو تفصیلات مذکور و مندرج ہیں ان کے مطابق اس موقع پر جب فوج میں بھگدڑ مچ گئی تو صرف اللہ کے رسول علیہ الصلوٰۃ والسلام اور آپ صلی اللہ علیہ و سلم کے ساتھ آپکے کچھ جانثار ساتھی اپنی جگہ پر جمے رہے۔ بالآخر آپ صلی اللہ علیہ و سلم ہی کی اس عزیمت و استقامت نے دوسروں کے اندر ایک نئی روح پھونکی، ان کو حوصلہ ملا، اور اس کے نتیجے میں منتشر شیرازہ از سرنو مجتمع ہو گیا، اور یکدم کایا پلٹ ہو گئی، اللہ تعالیٰ نے اہل حق کو شکست کے بعد فتح سے نوازا، اور اہل ایمان کے ہاتھوں کفار کو وہ شکست ملی جو ان کا مقدر تھا۔ والحمدللہ جَلَّ وَعَلَا
۲۸. یعنی یہ لوگ معنوی اور باطنی طور پر نجس اور ناپاک ہیں کہ یہ کفر و شرک کی اس معنوی نجاست سے لتھڑے ہوئے ہیں جو ظاہری اور حسی نجاست اور ناپاکی سے کہیں بڑھ کر خطرناک اور مہلک ہے۔ اس لئے ان کے بارے میں ارشاد فرمایا گیا کہ یہ لوگ اس سال کے بعد کبھی مسجد حرام کے قریب بھی نہ پھٹکنے پائیں۔ فتح مکہ کے بعد مشرکین کا بیت اللہ پر سے تسلط تو ختم ہو چکا تھا لیکن ٩ ھجری تک ان کو یہ مہلت حاصل رہی، کہ وہ حج کے لئے آتے اور اپنے جاہلی طریقے کے مطابق حج کے مراسم بھی ادا کرتے اور تجارتی خرید و فروخت بھی کرتے، لیکن اسی حج کے موقع پر اعلان براءت کے ساتھ جیسا کہ ہم اس سورۂ کریمہ کے شروع کے حواشی میں مختصراً ذکر کر آئے ہیں، یہ اعلان بھی کر دیا گیا تھا کہ آئندہ نہ کوئی مشرک حج کو آ سکے گا، اور نہ کوئی ننگا ہو کر بیت اللہ کا طواف کر سکے گا، یہ گویا حجۃ الوداع کی تیاریوں کی تمہید تھی۔ کہ ۱٠ ھجری میں نبی اکرم صلی اللہ علیہ و سلم جب خود حج کرنے تشریف لائیں تو مرکز ابراہیم کفر و شرک کی ہر آزمائش سے پاک ہو چکا ہو، اور بالفعل ایسے ہی ہوا، والحمدللہ جَلَّ وَعَلَا
۲۹. یَدْ کے اصل معنی تو ہاتھ ہی کے ہیں۔ لیکن عرف اور محاورے میں یہ غلبہ و تسلط، اور اختیار و اقتدار، کے معنی میں بھی آتا ہے، سو یہاں پر یہ لفظ اسی معنی میں استعمال فرمایا گیا ہے، یعنی ان لوگوں کی طرف سے جزیہ کی یہ ادائیگی تمہارے غلبہ و اقتدار کے نتیجے میں ہو۔ سو ان سے جنگ کر کے تم ان کے کس بل اس طرح نکال دو کہ یہ تمہارے آگے گھٹنے ٹیک دیں، اور ہاتھ جوڑ کر جزیہ دینے پر راضی ہو جائیں، یعنی تمہاری ماتحتی اور محکومی قبول کریں، اور اس کو غنیمت جانیں، اور یہ جزیہ وہ ٹیکس ہوتا ہے جو ان کی حفاظت کے بدلے میں ان سے لیا جاتا ہے۔ اور یہ ٹیکس انہی لوگوں پر عائد ہوتا ہے جو بالغ اور کمائی کرنے والے ہوتے تھے اور اسی کی بناء پر ان لوگوں کو جان و مال اور عزت و آبرو کی وہ حفاظت اور امان حاصل ہوتی ہے، جو ان کو اسلامی حکومت کی طرف سے مہیا کی جاتی ہے۔ اور اس کی مقدار افراد کی حیثیت اور صلاحیت کے اعتبار سے مختلف ہوتی تھی جس میں رعایت اور چھوٹ کی بھی بڑی گنجائش ہوتی تھی۔ اس سے متعلق تفصیلات کتب فقہ میں مذکور و مسطور ہیں، یہاں پر نہ ان کی ضرورت ہے، اور نہ گنجائش
۳۱. یعنی یہود اور نصاریٰ نے حضرت عزیر اور حضرت مسیح ابن مریم کو خدا کا بیٹا قرار دینے کے اس سنگین جرم اور کھلے شرک کا ارتکاب اس کے باوجود کیا کہ تورات اور انجیل دونوں میں ان کو توحید ہی کی تعلیم و تلقین فرمائی گئی تھی، اور ان لوگوں سے صاف و صریح طور پر اسی بات کا حکم و ارشاد فرمایا گیا تھا کہ تم لوگ ایک ہی معبود کی عبادت و بندگی کرنا جو کہ معبود برحق ہے اور جو ہر قسم کے شریک اور شرک کے ہر شائبے سے پاک ہے، سبحانہ و تعالیٰ
۳۲. یعنی اللہ نے تو ان کی ہدایت و راہنمائی کے لئے دین حق کا نور ہدایت اتارا، تاکہ اس طرح وہ ان کو کفر و شرک اور جہالت و ضلالت کے گھٹا ٹوپ اندھیروں سے نکال کر ہدایت کے اجالے میں لائے۔ لیکن ان لوگوں کی محرومی اور بدبختی کا عالم یہ ہے کہ یہ الٹا یہ چاہتے ہیں کہ حق و ہدایت کے اسی خورشید تاباں کو اپنے مونہوں کی پھونکوں سے بجھا دیں۔ تاکہ اس طرح ان کے اندھیروں کی تاریکی اور بھی گہری ہو جائے۔ جس سے انکی انتہائی بے قدری اور ناشکری کے علاوہ ان کی حماقت بھی ظاہر ہو جاتی ہے، اور ان کی بدبختی بھی کہ یہ نور حق و ہدایت کو اپنے مونہوں کی پھونکوں سے بجھانا چاہتے ہیں سو یہ لوگ تو اس طرح نور حق و ہدایت کو مٹانا اور بجھانا چاہتے ہیں مگر اللہ چاہتا ہے کہ وہ اپنے دین کو پورا کر کے رہے اگرچہ یہ بات کافروں کو بُری لگے۔ اور ظاہر ہے کہ اللہ تعالیٰ کے ارادے میں رکاوٹ بننا کسی کے لئے ممکن نہیں۔ پس ان لوگوں کے لئے ناکامی و نامرادی اور ذلت و خواری ہی مقدر ہے۔ والعیاذُ باللہ العظیم
۳۳. سو اس سے بعثت نبوی اور دین حق کے اتارنے کے اصل اور سب سے بڑے مقصد کو واضح فرما دیا گیا، کہ تاکہ اس کے ذریعے اللہ کی زمین کو کفر و شرک کی ہر آلائش سے پاک کر دیا جائے، اور اس میں دین حق کے سوا کوئی دین دین غالب کے طور پر باقی نہ رہے۔ اور دعائے ابراہیمی کے مطابق ارضِ حرم اور تمام عالم کے لئے رشد و ہدایت اور روشنی کا سامان ہو سکے سو جس طرح اہل کتاب اپنے مونہوں کی پھونکوں سے چراغ الٰہی کو گل نہ کر سکیں گے اسی طرح مشرکین عرب بھی دین حق کو کبھی مغلوب نہ کر سکیں گے انکی یہ کوششیں کبھی کامیاب نہیں ہونگی، بلکہ یہ دین اللہ تعالیٰ کی نصرت و حمایت اور اسی کی توفیق و عنایت سے ان لوگوں کے علی الرغم غالب ہو کر رہے گا۔ والحمدللہ عزوجل
۳۴. سو جو لوگ سونا اور چاندی جوڑ جوڑ کر رکھتے ہیں، اور ان کی زکوٰۃ ادا نہیں کرتے، ان کے لئے بڑے ہی دردناک عذاب کی وعید ہے، کہ قیامت کے روز ان کے اس جوڑے ہوئے سونے اور چاندی کو گرم کر کے اس سے انکی پیشانیوں ان کے پہلوؤں اور ان کی پیٹھوں کو داغا جائے گا۔ اور ان کی تذلیل و تحقیر مزید کے لئے ان سے کہا جائے گا کہ یہ ہے وہ کچھ جو تم لوگ اپنی جانوں کے لئے جوڑ جوڑ کر رکھا کرتے تھے۔ پس اب تم لوگ مزہ چکھو اپنے اسی سامان کا جو تم اپنے لئے جوڑ جوڑ کر رکھا کرتے تھے۔ روایات کے مطابق جب یہ آیت کریمہ نازل ہوئی تو حضرات صحابہ کرام اس کی وعید سے سخت ڈر گئے تو اس پر حضرت عمر رضی اللہ عنہ نے آنحضرت صلی اللہ علیہ و سلم کی خدمت میں حاضر ہو کر حضرات صحابہ کرام کی اس تشویش کے بارے میں عرض کیا، تو اس کے جواب میں آنحضرت صلی اللہ علیہ و سلم نے ارشاد فرمایا کہ اللہ تعالیٰ نے زکوٰۃ اسی لئے فرض کی ہے کہ اس سے تمہارے باقی ماندہ مال پاک ہو جائیں، (ابوداؤد، کتاب ال زکوٰۃ باب فی حقوق المال) اور سنن بیہقی اور طبرانی کی روایت میں ہے کہ آنحضرت صلی اللہ علیہ و سلم نے ارشاد فرمایا کہ جس مال کی زکوٰۃ ادا کر دی جائے وہ کنز نہیں ہے۔ سو اس سے اندازہ کیا جا سکتا ہے کہ زکوٰۃ کی عبادت کتنی بڑی اور کیسی عظیم الشان عبادت ہے جو انسان کے مال کو اسطرح پاک کرتی اور اس کو عذاب دوزخ سے بچا کر نعیم جنت سے سرفراز کرتی ہے۔ فالحمدللہ ربِّ العالمین،
۳۶. کتاب اللہ سے یہاں پر مراد وہ خدائی کتاب ہے جس میں حضرت حق جَلَّ مَجْدُہ، نے اپنی کائنات سے متعلق تمام احکام و قوانین درج فرمائے ہیں۔ سو اسی کتاب عظیم میں یہ حکم بھی مندرج ہے کہ قمری مہینوں کے اعتبار سے سال بارہ مہینوں کا ہو گا جن میں سے چار مہینے حرمت والے ہیں، جن میں لڑنا بھڑنا جائز نہیں، سو قدرت کی طرف سے مقرر کردہ ان مہینوں میں کمی بیشی کرنا۔ یا ان کے بارہ میں کسی طرح کی تقدیم و تاخیر سے کام لینا، اس خدائی تقویم میں خلل ڈالنا ہے جس کو حضرت خالق جَلَّ مَجْدُہ، نے اپنے علم و حکمت سے مقرر فرمایا ہے۔ والعیاذُ باللہ جل وعلا، سو اس سے قمری مہینوں کی عظمت و اہمیت واضح ہو جاتی ہے۔ کہ یہی مہینے کائناتی آفاقی اور خدائی مہینے ہیں، اس لئے کہ ان کی تعیین کے لئے قدرت نے خود اپنی اس کائنات کے اندر ایک محکم نظام قائم فرما دیا ہے، جو پوری باقاعدگی کے ساتھ اس کائنات میں کار فرما اور جاری و ساری ہے، اور جس سے سالوں اور مہینوں کا ایک ایسا پُر حکمت اور واضح نظام سامنے آتا ہے، جس کو عام آدمی بھی سمجھ سکتا ہے، اور وہ اس سے پوری طرح استفادہ کر سکتا ہے، اور بالفعل کرتا ہے، جیسا کہ دوسرے مقام پر اس بارہ ارشاد فرمایا گیا، اور اسی نے چاند کو روشن بنایا، اور اس کے لئے منزلیں مقرر فرمائیں، تاکہ تم لوگ سالوں کی گنتی اور حساب معلوم کر سکو۔ (سورہ یونس آیت نمبر۵) سو یہی خدائی تقویم ہے۔ جو خدائی کتاب کے اندر مندرج و مسطور ہے۔ اور یہ اس دن سے جاری و ساری اور نافذالعمل ہے جس دن حضرت خالق جَلَّ مَجْدُہ، نے آسمانوں اور زمین کی اپنی اس کائنات کی تخلیق فرمائی، اور اس کو وجود بخشا۔ اور اس طرح کی کائناتی شہادت ان دوسری تقویموں میں سے کسی کے لئے بھی موجود نہیں، جو انسانوں نے از خود بنائی ہیں سو یہ عظیم الشان اور بے مثال خدائی کیلنڈر ہر مہینے افق پر نمایاں ہوتا ہے اور پوری باقاعدگی کے ساتھ نمایاں ہوتا ہے۔ اور اپنے ہر روز کے ادلتے بدلتے نمایاں اور چمکدار نشانوں کے ذریعے دنوں مہینوں اور سالوں کا حساب بتاتا رہتا ہے، اور اس قدر پابندی اور ایسی باریکی اور صحت و صفائی کے ساتھ کہ اس میں کسی طرح کی کوئی غلطی نہیں ہوتی۔ سو اگر بنظر غور دیکھا جائے تو اس سے حضرت خالق جَلَّ مَجْدُہ، کی قدرت بے پایاں، اس کی حکمت بے نہایت، اور اس کی رحمت و عنایت بے غایت کے عظیم الشان مظاہر نظر آئیں گے۔ سو یہی قمری جنتری اصل دینی جنتری ہے، کہ اس کی شہادت آفاق و انفس میں موجود ہے، اور اسی آفاقی جنتری اور فطری نظام پر نمازوں، روزوں، اور حج، وغیرہ دینی احکام و عبادت کی ادائیگی کا نظام قائم ہے، سو جس طرح ہماری کھیتی باڑی میں فصلوں اور موسموں کا اعتبار ہوتا ہے، اسی طرح دینی امور میں بھی اوقات، ایام اور سالوں کا اعتبار ہے، پس جس طرح بے وقت کی زراعت لاحاصل اور بے برکت ہو کر رہ جاتی ہے، اسی طرح بے وقت کی نماز، بے وقت کا روزہ، اور بے وقت کا حج سب کچھ لاحاصل ہو کر رہ جاتا ہے اس لئے یہ امر ضروری ہوا کہ اس قمری اور خدائی جنتری کو شرعی اور دینی حیثیت حاصل ہو تاکہ اس کے مطابق شرعی عبادات کی ادائیگی صحیح طور پر اور صحیح وقت میں ہو۔ اسی لئے اس جنتری کو دین قیم فرمایا گیا ہے کہ یہ بھی دین کا ایک حصہ اور نہایت اہم حصہ ہے اس لئے اس میں کسی قسم کی تعبیر اور تبدیلی سے کام لینا دین میں تحریف کے ہم معنی ہو گا، والعیاذُ باللہ، و الحمدللہ جل وعلا بکل حالٍ من الاحوال وفی کل موطنٍ من المواطن فی الحیاۃ،
۳۸. اتنی قلیل اور اس قدر تھوڑی کہ آخرت کے مقابلے میں اس کی کوئی حقیقت اور حیثیت ہی نہیں پس جو لوگ آخرت کے مقابلے میں دنیا کو مقدم رکھتے اور اس کو ترجیح دیتے ہیں، اور اس کی فانی لذتوں کی بناء پر وہ آخرت اور اس کے تقاضوں سے غفلت اور لاپرواہی برتتے ہیں، وہ بڑے ہی ہولناک خسارے کا ارتکاب کرتے ہیں جس کی حقیقت ان لوگوں کے سامنے اس وقت کھلے گی جب آخرت کا وہ جہان غیب ان کے سامنے آ جائے گا، لیکن اس وقت ان کے اس ہولناک خسارے کی تلافی و تدارک کی کوئی صورت ان کے لئے ممکن نہ ہو گی۔ اور یہ ہمیشہ کے لئے اس انتہائی ہولناک خسارے میں گھر کر رہیں گے، والعیاذُ باللہ العظیم
۳۹. پس تم لوگ اگر اس کی راہ میں نہیں نکلو گے تو نہ اس کا کچھ بگڑے گا۔ اور نہ اس کے دین کا نہ وہ تمہاری مدد و امداد کا محتاج ہے اور نہ اس کا دین تم پر موقوف ہے۔ وہ اگر چاہے تو تمہاری جگہ کسی دوسری قوم کو لے آئے اور اس وقت تم اس کا کچھ نہ بگاڑ سکو گے، جیسا کہ سورۂ محمد میں اسی مضمون کو اس طرح بیان فرمایا گیا ہے کہ اگر تم لوگ پھر گئے تو وہ تمہاری جگہ کسی اور قوم کو لے آئے گا پھر وہ تم لوگوں جیسے نہیں ہوں گے (محمد۔۳٨) پس وہ اگر تم لوگوں کو اپنے دین کی خدمت کے لئے کہتا بلاتا ہے، تو خود تمہارے ہی بھلے کیلئے، کہ اس میں تمہارے لئے دنیا و آخرت کی سعادت کا سامان اور حقیقی فوز و فلاح ہے۔ اور آیت کریمہ کے آخر میں ارشاد فرمایا گیا کہ اللہ ہر چیز پر پوری قدرت رکھتا ہے۔ پس وہ جو چاہے اور جیسا چاہے کرے۔ وہ نہ اپنے کسی ارادے اور سکیم کی تکمیل کے لئے کسی کا محتاج ہے۔ اور نہ ہی وہ تم لوگوں کو ہٹا کر تمہاری جگہ کسی اور قوم کو لا بسانے سے عاجز ہے۔ اور نہ ہی وہ اپنے باغیوں اور سرکشوں کو شکنجہ عذاب میں کسنے سے عاجز ہے، وہ عجز و قصور کےہر شائبے سے پاک ہے۔ سبحانہ و تعالیٰ۔ اس کی قدرت و حکمت بہر کیف لامحدود و بے مثال ہے۔ اَللّٰہُمَّ فَخُذْنَا بِنَواصِیْتنَا اِلیٰ مَافِیِہِ حُبُّکَ وَرَضَاکَ۔یَامَنْ بِیَدِہٖ مَلَکُوْتُ کُلُّ شَیْءٍ وَہُوَ یُجِیٍرُ وَلَا یُجَارُ عَلَیْہِ، جَلَّ وَعلَا شَانَہ، سبحانہ وتعالیٰ،
۴۰. یہ اشارہ ہے واقعہ ہجرت کی طرف، جب آنحضرت صلی اللہ علیہ و سلم حضرت ابوبکر صدیق کو ساتھ لیکر مکہ مکرمہ سے مدینہ طیبہ کی طرف ہجرت کے لئے نکلے تھے، اور اس دوران آپ صلی اللہ علیہ و سلم غار ثور میں پناہ گزین ہوئے تھے۔ آپ صرف دو تھے، تیسرا کوئی اس موقع پر آپ صلی اللہ علیہ و سلم کے ساتھ نہیں تھا، روایات کے مطابق جب کفار آپ کی تلاش میں غار ثور تک پہنچ گئے اور وہ عین اس کے دھانے پر کھڑے ہو گئے، تو اس موقع پر حضرت صدیق اکبر نے آنحضرت صلی اللہ علیہ و سلم کی خدمت میں عرض کیا کہ اللہ کے نبی اگر انہوں نے اپنے قدموں کی طرف دیکھا تو یہ ہمیں دیکھ لیں گے، تو اس کے جواب میں آنحضرت صلی اللہ علیہ و سلم نے ان سے فرمایا ابوبکر ! کیا خیال ہے تمہارا ان دو کے بارے میں جن کے ساتھ تیسرا اللہ ہو؟ تو اس سے حضرت ابوبکر کا خوف جاتا رہا، اور ان کا دل مطمئن ہو گیا، سو اسی کا ذکر اس آیت کریمہ میں فرمایا گیا ہے، جو اس بارے نازل ہوئی (صحیح بخاری، کتاب التفسیر سورۃ التوبۃ، صحیح مسلم کتاب فضائل الصحابۃ) سو اس میں حضرت ابوبکر صدیق رضی اللہ عنہ کی صحابیت کے شرف کی تصریح فرما دی گئی ہے۔ اسی لئے حضرات علمائے کرام کا اس بات پر اتفاق ہے کہ حضرت ابوبکر کی صحابیت کا منکر کافر ہے کہ یہ آیت کا انکار ہو گا (قرطبی، مدارک التنزیل، محاسن التاویل، کشاف، اور ابن کثیر، وغیرہ) مگر اس کے باوجود ام مسلمہ کے اندر کچھ دجال ایسے موجود ہیں جو حضرت صدیق اکبر کے بارے میں اس کفر کا ارتکاب کرتے ہیں۔ حَذَلَہُمُ اللّٰہُ وَقَاتَلَہُمْ وَجَعَلَ کَیْدَہُمْ فِیْ نُحُوْرِہِمْ
۴۲.	۱: سو یہ لوگ اپنی تقصیر اور کوتاہی کا اعتراف کرنے کے بجائے الٹا قسمیں کھا کھا کر تم لوگوں کو اطمینان دلانے کی کوشش کریں گے، اور تم لوگوں میں سے ایک ایک کے سامنے جھوٹی قسمیں کھا کر کہیں گے کہ جہاد میں شرکت نہ کرنے کی وجہ ہماری بزدلی یا منافقت نہیں تھی، بلکہ ہماری بے بسی اور وسائل کی عدم دستیابی تھی۔ ورنہ اگر ہمارے پاس سامان ہوتا تو ہم کبھی پیچھے نہ رہتے، بلکہ ضرور تمہارے ساتھ چلتے اور جہاد میں شریک ہوتے۔ مگر اللہ تعالیٰ نے اپنے رسول کو وحی کے ذریعے ان کے نفاق و جھوٹ اور ان کی اصل حقیقت سے آگہی بخش دی۔
	۲: سو یہ لوگ تو اپنے جھوٹے حیلے بہانے پیش کر کے اپنے بچاؤ کی کوشش کرتے ہیں۔ اور اپنے طور پر سمجھتے ہیں کہ یہ بہت اچھا کرتے ہیں، اور یہ اپنے باطنی کفر و نفاق کو چھپانے میں کامیاب ہو گئے۔ لیکن حقیقت یہ ہے کہ اس طرح یہ لوگ خود اپنے آپ کو ہلاکت اور تباہی کے گڑھے میں جھونک رہے ہیں اور یہ اس لئے کہ نفیر عام کی صورت میں جہاد سے فرار کی سزا بڑی سخت ہے، اور اپنے جرم و قصور کے وبال سے بچنے کا صحیح طریقہ اقرار جرم، ندم و توبہ، اور اصلاح احوال ہے، مگر اس کے بجائے جھوٹی قسموں کو اپنے لئے ڈھال بنانا، اور اپنے جرم کو چھپانے کی کوشش کرنا، دراصل اپنے آپ کو ہلاکت و تباہی کے مزید عمیق اور ہولناک گڑھے میں پھینکنا ہے، سو جس چیز کو ایسے لوگ اپنی مت ماری کی بناء پر اپنی چالاکی اور ہوشیاری سمجھتے ہیں، وہی ان کی ہلاکت و تباہی کا گڑھا ہے۔ والعیاذُ باللہ جل وعلا
۴۳. غزوۂ تبوک کے لئے اس سفر کے موقع پر جہاد سے فرار کے لئے منافق لوگ طرح طرح کے بہانے پیش کر کے آنحضرت صلی اللہ علیہ و سلم سے پیچھے رہنے، اور اپنے گھروں میں بیٹھے رہنے کے لئے اجازت مانگتے، تو آنحضرت صلی اللہ علیہ و سلم اپنی عظیم الشان کریم النفسی اور چشم پوشی کی بناء پر ایسے لوگوں سے درگزر فرماتے اور ان کو اجازت دے دیتے، سو اس طرح ایسے لوگ آنحضرت صلی اللہ علیہ و سلم کی اس بے مثال کریم النفسی اور چشم پوشی سے ناجائز فائدہ اٹھاتے اس لئے اس ارشاد ربانی سے آنحضرت صلی اللہ علیہ و سلم کو اس بارے متنبہ فرمایا گیا اور یہ تنبیہ بھی نہایت لطیف اور دلنواز انداز میں فرمائی گئی۔ کہ بات کا آغاز ہی عفو و درگزر کے ذکر سے فرمایا گیا۔ تاکہ اس سے یہ حقیقت واضح ہو جائے کہ اس خطاب سے مقصود سرزنش اور عتاب نہیں۔ بلکہ اصل مقصود توجہ دلانا ہے، تاکہ منافق لوگ آپ کی کریم النفسی سے آگے ناجائز فائدے نہ اٹھا سکیں، اور ان کی مکاری کا دروازہ بند ہو جائے۔ سو اس بناء پر آپ صلی اللہ علیہ و سلم کو یہ ہدایت فرمائی گئی کہ آپ صلی اللہ علیہ و سلم ان لوگوں کو اس وقت تک پیچھے رہنے کی اجازت نہ دیں جب تک کہ آپ کے سامنے یہ بات واضح نہ ہو جائے کہ ان میں سے سچے کون ہیں، اور جھوٹے کون، کون صحیح اعذار والے ہیں، اور کون دھوکہ دہی سے کام لینا چاہتے ہیں،
۴۴. سو اس سے مخلص اور منافق لوگوں کے درمیان فرق و تمیز سے متعلق ایک معیار واضح فرما دیا گیا کہ مخلص مومن جو صدق دل سے اللہ اور آخرت پر ایمان رکھتے ہیں وہ تو جہاد سے پیچھے رہنے کی درخواستیں دیتے ہی نہیں، بلکہ وہ تو جہاد میں شرکت کے طالب اور متمنی ہوتے ہیں، جہاد سے ملنے والے ان فوائد اور انعامات کی بناء پر، جو اس میں شرکت پر اہل ایمان کو ملتے ہیں جہاد سے پیچھے رہنے کے لئے اجازت تو وہی لوگ مانگتے ہیں جن کے دلوں میں شک اور نفاق کا روگ ہوتا ہے۔ جو زبانی کلامی دعووں کے باوجود ایمان سے محروم ہیں پس ایسے لوگ اپنے شک ہی میں پڑے بھٹک رہے ہیں، سو نور ایمان و یقین سے محرومی ہر خیر سے محرومی ہے، والعیاذ باللہ العظیم
۴۷. سو اس سے واضح فرما دیا گیا کہ ان منافقوں کا اہل ایمان کے لشکر کے ساتھ نہ نکلنا ان کے لئے بہتر ہی تھا، کیونکہ یہ لوگ اگر مسلمانوں کے ساتھ نکلتے تو ان کے اندر فساد ہی پھیلاتے، اور وہ ان کی صفوں کے اندر فتنہ انگیزی ہی سے کام لیتے، مزید ارشاد فرمایا گیا کہ تمہارے اندر کچھ ایسے لوگ بھی ہیں جو ان منافقوں کی باتیں سننے اور ماننے والے ہیں۔ اس سے اشارہ ان سادہ لوح مسلمانوں کی طرف ہے جو اگرچہ منافق نہیں تھے۔ لیکن وہ اپنی سادہ لوحی کی بناء پر منافقوں کے چکمے میں آ جاتے تھے سو ان دو لفظوں سے بڑے ہی لطیف انداز میں اس طرف اشارہ فرما دیا گیا کہ مسلمان اپنے اندر کے ان لوگوں سے بھی محتاط اور خبردار رہیں۔ تاکہ کہیں ایسے سادہ لوح مسلمانوں کی سادگی کی بناء پر اجتماعی کاز کو کوئی نقصان نہ پہنچنے پائے، والعیاذ باللہ
۴۹. سو کافر لوگ اپنے کفر کی بناء پر اور اس کے نتیجے میں جہنم کے احاطے اور گھیرے میں ہیں اس سے یہ لوگ کسی طرح نکل نہیں سکیں گے، اس آیت کریمہ میں منافقوں کے ایک اور بہانے، اور بہانہ بازی کی ایک اور قسم کا نمونہ پیش فرمایا گیا ہے، جو کہ متقیانہ نوعیت کی تھی۔ جس کے مطابق ایسے لوگوں نے آنحضرت صلی اللہ علیہ و سلم کے سامنے یہ بہانہ پیش کیا کہ چونکہ ہم عورتوں کے معاملے میں بہت بے صبرے واقع ہوئے ہیں، اس لئے ہم رومی عورتوں کے حسن و جمال کی بناء پر ان سے صبر نہیں کر سکیں گے، لہٰذا ہمیں اس سفر جہاد میں جانے سے معذور سمجھا جائے، یہ بہانہ چونکہ ان لوگوں نے تقوی کی ملمع سازی کے ساتھ پیش کیا تھا، اس لئے قرآن حکیم نے اس کا بطور خاص ذکر فرمایا کہ تاکہ مسلمانوں کو شیطان کے اس خاص حربے سے بھی آگاہ کر دیا جائے، جو کہ وہ تقوی کے بھیس میں کرتا ہے، سو یہ اسی طرح کا بہانہ ہے جو ہمارے یہاں بعض نمائشی تقویٰ والے جماعت کے ساتھ نماز نہ اداء کرنے کے سلسلہ میں کرتے رہتے ہیں، اور وہ اپنے مریدوں اور عقیدت مندوں سے کہتے ہیں کہ ہم لوگ ریا کے فتنے سے بچنے کے لئے مسجدوں میں نہیں جاتے، سو ان منافقوں کے بارے میں ارشاد فرمایا گیا کہ رومی عورتوں کے فتنے میں مبتلا ہونے کی نوبت تو بعد میں آئیگی لیکن یہ لوگ تو اپنے اس طرح کے بہانوں سے فتنہ کے اندر ابھی پڑ چکے ہیں، اس لئے کہ اس طرح کے حیلے بہانے اپنا کر دینی احکام و فرائض سے روگردانی اور فرار اختیار کرنا، بجائے خود ایک ایسا فتنہ ہے، جس کے بعد ان کی ہلاکت و محرومی کے لئے کسی اور فتنے کی ضرورت نہیں رہتی، ان کی ہلاکت کے لئے یہی فتنہ کافی ہے کہ اس طرح کے حیلوں بہانوں سے دینی فرائض سے رُوگردانی و فرار کفر ہے جو کہ ہلاکتوں کی ہلاکت ہے، اور ایسے کافروں کو جہنم نے اپنے احاطے میں لے رکھا ہے، والعیاذُ باللہ العظیم، بہرکیف اس سے ایک تو یہ حقیقت واضح ہو جاتی ہے کہ دینی فرائض سے گریز و فرار کے لئے بہانہ بازی سے کام لینا فتنے میں پڑنا ہے، بلکہ اس سے بھی بڑھ کر یہ کہ یہ کفر کا ارتکاب ہے، اسی لئے اس آیت کریمہ کے آخر میں اس حقیقت کی تصریح فرمائی گئی، اور ادوات تاکید کے ساتھ فرمائی گئی کہ یقیناً دوزخ ایسے کافروں کو اپنے احاطے میں لئے ہوئے ہے۔ پس یہ لوگ دوزخ سے کسی طرح نکل نہیں سکیں گے، اس لئے ان کو اپنے کئے کا بھگتان بہرحال بھگتنا ہو گا۔ والعیاذ باللہ العظیم
۵۳. خداوند قدوس کے یہاں انفاق تو انہی لوگوں کا قبول ہوتا ہے جو مخلص اور وفادار ہوں۔ اور وہ اپنا مال اللہ کی راہ میں، اور اس کی رضا کے لئے صدق و اخلاص کے ساتھ پیش کریں۔ تو پھر ایسے منافقوں اور ریاکاروں کا مال اس کے یہاں شرف قبولیت کس طرح پا سکتا ہے جو بد عہد اور غدار ہوں؟ اور وہ اپنا مال صدق و اخلاص کے بجائے، محض دکھاوے کے لئے یا مارے بندھے مجبوری کے طور پر دیں؟ وہ وحدہٗ لاشریک کسی کے مال کا محتاج تھوڑا ہی ہے؟ کہ جس طرح کوئی اٹھا کر دے دے وہ اس کو قبول کر لے؟ وہ تو بس انہی لوگوں کے انفاق کو شرف قبولیت سے نوازتا ہے، جو سچے ایمان اور صدق و اخلاص کے ساتھ اس کی راہ میں اور اس کی رضا کے لئے خرچ کرتے ہیں سبحانہ و تعالیٰ۔
۵۵. سو اموال و اولاد بلاشبہ اللہ تعالیٰ کی عظیم الشان نعمتیں ہیں، جن سے وہ اپنے بندوں میں سے جن کو چاہتا ہے نوازتا ہے، کہ انہی کے ذریعے انسان اپنی دنیا بھی سنوار سکتا ہے، اور اپنی آخرت بھی بنا سکتا ہے۔ لیکن یہ اسی صورت میں ہوتا ہے اور ہو سکتا ہے، جبکہ انسان صدق و اخلاص، اور ایمان و یقین، کی دولت سے مالا مال ہو۔ اور وہ ان کو اپنے خالق و مالک کی تعلیمات و ہدایات کے مطابق عمل میں لائے، ورنہ یہی چیزیں اس کے ہاتھوں کے بندھن اور ان کے گلے کا پھندا بن جاتی ہیں۔ اور وہ انہی کے حصول، اور پھر انہی کی بقاء و بڑھوتری کے جال میں پھنس کر رہ جاتا ہے۔ جس کے نتیجے میں وہ دنیا میں طرح طرح کے آلام و مصائب میں مبتلا رہتا ہے، ظاہری اسباب و وسائل کی موجودگی کے باوجود ایسے لوگوں کی زندگی ایک سخت قسم کی گھٹن کا شکار رہتی ہے اور یہاں تک کہ حیات دنیا کی یہ مختصر و محدود فرصت یونہی گزارنے کے بعد ایسے لوگ آخرت کے اَبَدی اور ہولناک عذاب میں مبتلا ہو جاتے ہیں، اور اسطرح وہ انتہائی خسارے کا شکار ہو جاتے ہیں جس سے نکلنے اور گلوخلاصی کی ان کے لئے پھر کوئی بھی صورت ممکن نہیں رہتی۔ والعیاذ باللہ العظیم۔
۵۷. سو ان دونوں آیات کریمات سے اس حقیقت کو واضح فرمایا گیا ہے کہ نفاق کے یہ روگی، اہل ایمان کے سامنے قسمیں کھا کھا کر ان کو یقین دلاتے ہیں، کہ یہ ان ہی میں سے ہیں، اور یہ ایک نفسیاتی امر ہے کہ جو لوگ ایمان و یقین کی دولت سے محروم اور عمل و کردار کی پونجی سے عاری اور خالی ہوتے ہیں، وہ اپنا اعتبار قائم کرنے، اور اپنا وزن بنانے کی غرض سے اکثر جھوٹی قسموں کا سہارا لیتے ہیں۔ چنانچہ قرآن حکیم میں منافقوں کے بارے میں کئی جگہ اس حقیقت کو واضح فرمایا گیا ہے کہ یہ لوگ اپنے اخلاقی خلا کو پر کرنے کے لئے اپنی جھوٹی قسموں کا سہارا لیتے ہیں سو یہاں بھی ان لوگوں کے اسی منافقانہ طریقے کا ذکر فرمایا گیا ہے جس کی تردید و تکذیب کے لئے قرآن نے فرمایا کہ یہ لوگ تم میں سے نہیں ہیں۔ بلکہ یہ محض اپنے اندرونی ڈر اور خوف کی بناء پر، اور وقتی مفادات کی غرض سے تمہارے ساتھ نتھی ہونے کی کوشش کرتے ہیں۔ کیونکہ اب ان کے لئے کوئی راہ فرار باقی نہیں رہی، کفار و مشرکین کا حشر یہ اپنی آنکھوں سے دیکھ چکے ہیں یہود و نصاریٰ کا انجام بھی ان سے مخفی نہیں، اس لئے یہ نہایت درد اور کرب کے عالم میں تمہارے ساتھ رہ رہے ہیں، ورنہ ان کا حال یہ ہے کہ آج اگر ان کو کوئی جائے پناہ، یا کوئی غار، یا گھس بیٹھنے کی کوئی جگہ مل جائے تو یہ فوراً اس کی طرف بھاگ کھڑے ہوں، مگر یہ مجبور ہیں سو اس سے ان کے اندرونی عذاب کا اندازہ کیا جا سکتا ہے، والعیاذُ باللہ العظیم
۵۹. سو اس ارشاد سے ان لوگوں کو اس صحیح روش کی تعلیم و تلقین فرمائی گئی ہے، جو اہل ایمان کے لائق اور ان کے شایان شان ہے۔ کہ ان لوگوں کو اللہ اور اس کے رسول پر اعتماد کو اپنانا چاہئے، نہ کہ اعتراض و نکتہ چینی کو، سو اگر یہ لوگ اس پر راضی ہو جاتے جو اللہ نے ان کو عطا فرمایا تھا، اور اس کے رسول نے مال غنیمت اور صدقات میں سے ان کو دیا بخشا تھا، اور یہ کہتے کہ ہمیں اللہ کافی ہے اور آئندہ کسی اور موقع پر ہمیں اللہ اپنے فضل سے عطاء کر دے گا، اور اس کا رسول بھی، اور یہ کہ ہم سب بہرحال اللہ ہی کی طرف راغب ہیں، تو یہ خود ان ہی کے لئے بہتر ہوتا، صحیحین میں حضرت ابوسعید خدری سے مروی ہے کہ ہم رسول اللہ کے پاس تھے جبکہ آپ صلی اللہ علیہ و سلم مال غنیمت تقسیم فرما رہے تھے، تو بنو تمیم میں سے ذوالخویصرۃ نامی ایک شخص آیا، تو اس نے کہا اللہ کے رسول! عدل و انصاف سے کام لو، تو اس پر آنحضرت صلی اللہ علیہ و سلم نے ارشاد فرمایا تیرا ناس ہو، اگر میں بھی انصاف نہیں کرتا تو پھر اور کون انصاف کرے گا؟ اس پر حضرت عمر نے عرض کیا کہ اللہ کے رسول مجھے اجازت دیجئے کہ میں اس شخص کی گردن اتار دوں، تو اس کے جواب میں حضور نے فرمایا کہ اس کو چھوڑ دو، اس کے اور بھی ایسے ساتھی پیدا ہوں گے، جن کی نمازوں کے سامنے تم میں سے ایک شخص اپنی نمازوں کو حقیر سمجھے گا۔ اور ان کے روزوں کے سامنے وہ اپنے روزوں کو حقیر جانے گا۔ یہ قرآن پڑھیں گے لیکن وہ ان کے گلوں سے نیچے نہیں اترے گا۔ یہ لوگ دین سے اس طرح نکل جائیں گے جس طرح کہ تیر شکار سے نکل جاتا ہے۔ (بخاری کتاب الادب، باب ماجاء فی قول الرجل ویلک، مسلم کتاب الزکوٰۃ) سو اس میں پیغمبر کے دینے کا جو ذکر فرمایا گیا ہے اس سے مراد وہ دینا ہے جو آپ صلی اللہ علیہ و سلم کی حیات طیبہ میں تھا، اور اسباب کے درجے میں یعنی صدقات اور مالِ غنیمت وغیرہ کا دینا نہ کہ ہر چیز کا دینا اور ہمیشہ کے لئے دینا۔ جیسا کہ اہل بدعت وغیرہ بعض زائغین نے سمجھا، ورنہ ہمیشہ اور ہر حال میں دینا تو اللہ تعالیٰ ہی کا کام، اور اسی کی صفت و شان ہے جس کی یہاں پر بھی اسی کے ساتھ حَسْبُنَا اللّٰہُ کے کلمات کریمہ سے تصریح فرما دی گئی، یہی اس ارشاد کا صاف اور سیدھا مطلب ہے جو سیاق و سباق کے لائق اور عقل و نقل کے تقاضوں کے مطابق ہے اور اسی کی تصریح جمہور علماء و مفسرین کرام اور ثقہ اہل علم نے فرمائی ہے ملاحظہ ہو۔ ابن جریر ابن کثیر مدارک، محاسن، مظہری، مراغی اور خازن وغیرہ۔
۶۱. اس آیت کریمہ میں منافقوں کا ایک اور منافقانہ نمونہ بھی سامنے آتا ہے، اور پیغمبر کی عظمت شان کے بعض اہم پہلو بھی، سو اس سے واضح فرمایا گیا کہ پیغمبر کے بارے میں ان بدبختوں کا کہنا تھا کہ یہ صاحب تو نرے کان ہیں، جو بات سنیں اس کو مان لیتے ہیں۔ سو انکی تردید کے لئے ارشاد فرمایا گیا کہ وہ تمہاری خیر کے لئے سراپا گوش ہیں۔ ان کے کان ہر وقت اس تمنا میں کھلے ہوئے ہیں، کہ ان میں تمہاری اچھی باتوں، اچھے کاموں، اور اچھے ارادوں، سے متعلق خبریں پڑیں۔ اور وہ ان سے مسرور ہوں، وہ تمہاری بُری خبروں، بُری سرگوشیوں، اور بُری حرکتوں کے سننے کے متمنی نہیں۔ وہ اللہ پر ایمان رکھتے ہیں۔ اور انہی لوگوں کی باتوں پر اعتماد کرتے ہیں جو سچا پکا ایمان رکھتے ہیں۔ اور وہ سراپا رحمت ہیں تم میں سے ان لوگوں کے لئے جو ایمان رکھتے ہیں، اور جو لوگ اللہ کے رسول کو ایذاء پہنچاتے ہیں، ان کے لئے بڑا ہی دردناک عذاب ہے۔ والعیاذُباللہ العظیم بکل حالٍ من الاحوال،
۶۳. یُحَادِدْ کا لفظ محادۃ سے ماخوذ و مشتق ہے۔ اور اس کے معنی کسی کے مقابلے میں دشمن بن کر اٹھنے کے ہیں اور ظاہر ہے کہ اللہ اور اس کے رسول کے مقابلے میں ایسا کرنا کفر ہے۔ اسی لئے یہاں پر ایسے لوگوں کی وہی سزا بیان کی گئی ہے جو کھلے کافروں کے لئے مقرر ہے یعنی خلود فی النار، والعیاذُ باللہ العزیز الغفار، سو اس میں منافقین کے مذکورہ بالا پروپیگنڈے پر ان کے لئے تہدید ہے، کہ یہ لوگ اپنے جرم پر معافی مانگنے اور اللہ اور اس کے رسول کو راضی کرنے کی کوشش کے بجائے الٹا اپنی جھوٹی قسموں کے ذریعے اپنی بے گناہی ثابت کرنے کے لئے مسلمانوں کے اندر مہم چلا رہے ہیں، جس سے یہ لوگ اپنی اس پارٹی کو مضبوط کرنا چاہتے ہیں جو انہوں نے اللہ اور اس کے رسول کے خلاف بنائی ہے، تاکہ اس طرح یہ بدبخت اپنا کام اور موثر طریقے سے کر سکیں۔ تو کیا اتنی طویل تذکیر و تبلیغ کے باوجود ان لوگوں پر یہ حقیقت واضح نہیں ہو سکی۔ کہ جو لوگ اللہ اور اس کے رسول کے مقابلے میں اور ان کے حریف بن کر کھڑے ہو تے ہیں، ان کے لئے دوزخ کی آگ ہے جس میں ان کو ہمیشہ کے لئے رہنا ہو گا۔ اور یہی ہے سب سے بڑی رسوائی والعیاذُ باللہ العظیم۔ سواس سے ان لوگوں کو سبق لینا اور ہوش میں آنا چاہئے۔ قبل اس سے کہ اصلاح احوال کی فرصت اور اس کا موقع ان کے ہاتھ سے نکل جائے، اور ان کو ہمیشہ کا بھگتان بھگتنا پڑے۔
۶۴. یعنی منافقوں کو اپنے کرتُوتوں کے نتیجے میں ہر وقت اس بات کا خوف اور ڈر لگا رہتا تھا کہ کہیں کوئی ایسی سورت نازل نہ ہو جائے جو ان کے تمام اسرار اور مخفی رازوں کو بے نقاب کر کے رکھ دے۔ اسی لئے انہوں نے اپنی جھوٹی قسموں کے سہارے اپنی صفائی کی مہم چلا رکھی تھی۔ سو اس سے متعلق حکم ارشاد فرمایا گیا کہ ان سے کہو کہ اب تمہاری اس طرح کی پیش بندیاں تم لوگوں کو کچھ کام نہیں آ سکیں گی۔ حق اور اہل حق کے بارے میں جتنا مذاق تم لوگوں نے اڑانا ہے اڑا لو۔ اب وقت آگیا ہے کہ جن چیزوں کے بے نقاب ہونے سے تم ڈر رہے ہو ان کو بے نقاب کر دیا جائے۔ تاکہ حقیقت اپنی اصل شکل میں سب کے سامنے آ جائے۔ پس اب اللہ تعالیٰ ان کو بہرحال بے نقاب کر کے رہے گا۔ سبحانہ و تعالیٰ۔ سو اس سے منافقوں کے بارے میں فیصلہ کن پالیسی کا اعلان فرما دیا۔ تاکہ اس کی روشنی میں یہ لوگ اپنے مستقبل کے بارے میں خود دیکھ اور سوچ لیں، اور کسی ایک طرف کو اختیار کر لیں،
۶۵. اس سے منافقوں کے ایک اور منافقانہ رویے کو ذکر فرمایا گیا ہے جو عذر گناہ، بدتر از گناہ کی مثال تھا۔ کہ یہ لوگ اپنی مجلسوں میں اللہ تعالیٰ، اس کی آیتوں، اور اس کے رسول کا مذاق اڑاتے اور جب ان سے اس بارہ پوچھا جاتا کہ تم ایسے کیوں کرتے ہو؟ اور تم نے ایسی اور ایسی حرکات کیوں کیں؟ تو یہ اس کے جواب میں کہتے، کہ نہیں صاحب ! ہم تو بس یونہی ہنسی مذاق اور دل لگی کرتے تھے، سو اسی پر ان کی گرفت کرتے ہوئے۔ اور ان کے قلوب و ضمائر کو جھنجھوڑتے ہوئے ان سے فرمایا گیا کہ کیا تم لوگوں کی ہنسی مذاق اور دل لگی کے لئے اللہ اور اس کی آیتیں اور اس کے رسول ہی رہ گئے تھے؟ شرم تم کو مگر نہیں آتی۔ سو ایمان و یقین کی دولت اور اس کے نور سے محرومی کے بعد انسان کا حال یہی ہو جاتا ہے کہ اس کی مت مار کر رکھ دی جاتی ہے اور وہ ایک سے ایک بڑھ کر حماقتیں کرنے لگتا ہے والعیاذ باللہ العظیم، بکل حالٍ من الاحوال، وفی کل موطنٍ من المواطن فی الحیاۃ
۶۸. سو اس ارشاد عالی میں اس امر کی تصریح فرما دی گئی کہ منافقین اور کھلے کافروں کا انجام ایک برابر ہے، کہ یہ دونوں کفر میں باہم شریک ہیں۔ منافق لوگ جو زبانی کلامی طور پر ایمان و اسلام کے دعویدار بنے ہوئے ہیں، اس کا ان کو کوئی فائدہ نہیں پہنچے گا۔ اور اپنے اس طرح کے جھوٹے دعوی ایمان کی بناء پر یہ لوگ کسی رعایت کے مستحق نہیں ہوں گے، بلکہ ان کو بھی دوسرے کھلے کفار کی طرح بھی ہمیشہ کے لئے دوزخ میں جھونک دیا جائے گا۔ اور جہنم کا وہ دائمی ٹھکانا ان کے لئے کافی ہے، جو ان کی سب کون کسر پوری طرح نکال دے گا۔ اور اس طور پر کہ مزید کسی چیز کی ضرورت نہیں رہے گی، اللہ تعالیٰ کی ان پر لعنت اور پھٹکار ہو گی جس کے نتیجے میں ان کے لئے امید کے سب دروازے بند ہو جائیں گے۔ ایک ایسا ہولناک اور دائمی عذاب ان پر مسلط ہو جائے گا۔ جس سے چھٹکارا ان کے لئے کسی بھی طور پر ممکن نہیں ہو گا، والعیاذُ باللہ العظیم۔
۶۹. سو اس ارشاد سے منکرین و منافقین کی اس غلط فہمی پر چوٹ لگائی گئی ہے جو ایسے لوگوں کو اپنے مال و اولاد وغیرہ کی کثرت کی بناء پر لاحق ہوتی ہے، کہ ہمیں جب یہ سب کچھ ملا ہوا ہے تو اس کا مطلب یہی ہے کہ ہم خدا کے یہاں مبغوض نہیں۔ بلکہ ہم اس کے محبوب اور پیارے ہیں، اور ہمارا طور طریقہ غلط نہیں صحیح ہے۔ ورنہ ہمیں یہ سب کچھ کیوں ملتا؟ سو ایسوں پر اس حقیقت کو واضح فرما دیا گیا کہ تم لوگوں کو اس بناء پر غرہ اور دھوکے میں نہیں پڑنا چاہئے۔ کہ یہ محض ایک شیطانی دھوکہ اور ابلیسی فریب ہے جس میں تم مبتلا ہو، تم لوگوں سے پہلے بھی جو قومیں گزری ہیں ان کو بھی قدرت نے یہ سب کچھ دے رکھا تھا۔ بلکہ تم لوگوں سے زیادہ ہی دے رکھا تھا۔ انہوں نے جب اس دنیا سے اتنا فائدہ اٹھا لیا جتنا کہ ان کے لئے مقدر تھا، تو آخرکار ان کو ان کے کفر و انکار کی پاداش میں ہلاک کر دیا گیا۔ سو اسی طرح تم لوگوں نے بھی اپنے حصے کا فائدہ اٹھا لیا۔ اور تم بھی اسی طرح کی موشگافیوں اور کٹ حجتیوں میں لگے ہوئے ہو، جس طرح کہ وہ لوگ لگے ہوئے تھے۔ تو اس کے نتیجے میں تمہاری ہلاکت و تباہی کی گھڑی آ پہنچی ہے جس طرح کہ ان کی ہلاکت و تباہی کا وقت آگیا تھا اور جس طرح ان کے اعمال دنیا و آخرت دونوں میں اکارت چلے گئے تھے۔ اسی طرح تمہارے اعمال بھی دنیا و آخرت دونوں اکارت چلے گئے ہیں، سو اصل چیز مال و اولاد اور اس کی کثرت و بہتات نہیں۔ بلکہ اصل چیز ایمان و عقیدہ اور عمل و کردار ہے، فیصلے کا دارو مدار اسی پر ہے۔ مال و اولاد تو اللہ تعالیٰ منکرین و اشرار کو بھی دیتا ہے سبحانہ و تعالیٰ۔
۷۰. سو اس ارشاد سے اوپر والے اجمال کی تفصیل بیان فرما دی گئی ہے کہ ماضی میں جو قومیں اپنے کفر و انکار کی بناء پر ہلاک ہوئی تھیں۔ اور وہ ہمیشہ کے لئے مٹ مٹا کر قصہ پارینہ بن گئیں، وہ یہ اور یہ تھیں، اور ساتھ ہی ان کے اس ہولناک انجام اور ان کی ہلاکت و تباہی کے سبب اور اس کے باعث کی بھی تصریح فرما دی گئی، کہ ان کے رسول ان کے پاس کھلے دلائل کے ساتھ آئے مگر انہوں نے ان کی دعوت کو مان کر نہ دیا۔ جس کے نتیجے میں آخرکار وہ منکر قومیں اپنے آخری اور ہولناک انجام کو پہنچ کر رہیں۔ سو اللہ تعالیٰ نے ان پر کوئی ظلم نہیں کیا تھا بلکہ وہ لوگ اپنی جانوں پر خود ہی ظلم کرتے رہے تھے پس اس سے واضح ہو جاتا ہے کہ اللہ تعالیٰ کی آیتوں سے اعراض و انکار کرنے والے دراصل خود اپنی ہی جانوں پر ظلم کرتے ہیں۔ والعیاذُ باللہ العظیم،
۷۱. اوپر منافق مردوں اور منافق عورتوں کے کردار اور ان کے انجام کو واضح فرمایا گیا تھا اس کے مقابلے میں اس سے مومن مردوں اور مومن عورتوں کی صفات اور ان کے کردار کو ذکر و بیان فرمایا گیا ہے۔ اور ان کے اس عظیم الشان انعام کو بھی جس سے اللہ تعالیٰ اپنے فضل و کرم سے ان کو نوازے گا۔ یہاں پر مومن مردوں کے ساتھ مومن عورتوں کا بھی ذکر فرمایا گیا ہے، کیونکہ وہ بھی ایسی پاکباز اور عمدہ خصال کی مالک ہوتی ہیں، کہ راہ حق میں مومن مردوں کی معاون اور مددگار ہوتی ہیں، اور جب مومن مرد اللہ کی راہ میں اپنی جان و مال سے جہاد کے لئے نکلتے ہیں، تو وہ ان کے پاؤں کی زنجیر، اور گلے کا پھندا بننے کے بجائے ان کی حوصلہ افزائی کرتی ہیں، اور وہ اپنے ایثار و قربانی، اپنی دعاؤں اور اپنی سچی اور بے لوث وفاداری و امانت داری سے ان کے جہاد میں ان کا تعاون کرتی، اور ان کا حوصلہ بڑھاتی ہیں، اس طرح وہ خود بھی جہاد کے اجر و ثواب میں شریک ہوتی، اور اس میں حصے دار بنتی ہیں۔ سو ایسے صدق شعاروں کو اللہ تعالیٰ اپنی خاص رحمتوں اور عنایتوں سے نوازے گا۔ بیشک اللہ بڑا ہی زبردست ہے وہ جو اور جیسا کرنا چاہے، اس کے لئے نہ کوئی مشکل ہے نہ رکاوٹ لیکن وہ چونکہ حکیم بھی ہے، اس لئے جو کچھ کرتا ہے اپنی حکمت کے تقاضوں کے مطابق ہی کرتا ہے سبحانہ و تعالیٰ۔
۷۲. سو اس سے اس رحمت اور انعام کی تفصیل بیان فرما دی گئی جس سے اللہ تعالیٰ ایماندار مردوں اور عورتوں کو نوازتا ہے، اور نوازے گا۔ جس سے ایک بات تو یہ واضح فرما دی گئی کہ جنت اور اس کی نعیم مقیم سے سرفرازی کا تعلق کسی خاندان اور حسب و نسب سے نہیں۔ بلکہ اس کا اصل دار و مدار انسان کے اپنے ایمان و عقیدہ اور عمل و کردار پر ہے خواہ وہ کوئی بھی ہو اور کہیں کا بھی ہو۔ اور اس کا تعلق کسی بھی نسل اور نسب سے ہو۔ اور دوسری اہم حقیقت اس سے یہ واضح فرما دی گئی کہ اہل ایمان کا ان نعمتوں سے سرفراز ہونا قطعی اور یقینی ہے کیونکہ اس کا اللہ نے ان سے وعدہ فرما رکھا ہے۔ اور اللہ سے بڑھ کر سچا وعدہ اور کسی کا نہیں ہو سکتا۔ کقولہ سبحانہ و تعالیٰ وَمَنْ اَصْدَقُ مِنَ اللّٰہِ حَدِیْثًا۔ اور تیسری اہم حقیقت اس سے یہ واضح فرما دی گئی کہ ان خوش نصیبوں کو اللہ تعالیٰ کی رضا کی نعمت سے سرفرازی نصیب ہو گی، جو کہ ان تمام نعمتوں کی اصل اور ان سب سے بڑھ کر ہے، سو جس طرح اوپر کفار و منافقین کے لئے اللہ تعالیٰ کی لعنت اور پھٹکار کا ذکر فرمایا گیا تھا۔ جو کہ تمام نعمتوں سے محرومی اور ایسے لوگوں کی ابدی محرومیوں کی ایک جامع تعبیر ہے، اسی طرح اہل ایمان کے لئے رضوان الٰہی سے سرفرازی کا مژدہ سنایا گیا ہے، جو کہ اللہ تعالیٰ کی تمام رحمتوں اور اس کی لازوال و بے پایاں نعمتوں اور مسرتوں کی ایک جامع تعبیر ہے۔ اسی لئے اس کے ساتھ اور اس کے بارہ میں ارشاد فرمایا گیا کہ یہ بہت بڑی چیز اور سب سے بڑی کامیابی ہے، اور چوتھی اہم حقیقت اس ارشاد سے یہ واضح فرما دی گئی، کہ یہی ہے اصل حقیقی اور سب سے بڑی کامیابی، جس کو ہمیشہ کے لئے اپنے پیش نظر رکھنے کی ضرورت ہے، نہ کہ دنیائے فانی کا وہ متاع فانی اور حُطامِ زائل جس کو ابنائے دنیا نے اپنا مقصد اور نصب العین بنا رکھا ہے، کہ وہ سب کچھ عارضی، فانی اور زائل ہے۔ وباللّٰہ التوفیق لما یُحِبُّ ویرید، وعلی ما یُحِبُّ ویرید، بِکُلِّ حَالٍ مِّنَ الاحوال،
۷۴. سو اس ارشاد میں ان منافقین کے لئے صحیح طریقے کی ہدایت و راہنمائی بھی ہے۔ اور ان کے لئے تہدید اور دھمکی بھی، راہ راست کے لئے ہدایت اور راہنمائی تو یہ ہے کہ یہ لوگ اپنے کرتُوتوں کو چھپانے اور ان پر پردہ ڈالنے کی کوشش کرنے اور اس کے لئے جھوٹ بولنے کے بجائے صدق دل سے توبہ کریں، اس طرح ان کے جرائم کو بھی معاف کر دیا جائے گا۔ اور یہ اپنے اس انجام اور عتاب سے بھی بچ جائیں گے جس کا مستحق انہوں نے اپنے آپ کو بنا دیا ہے پس یہ طریقہ خود ان ہی کے لئے بہتر ہو گا۔ اور اس کا فائدہ ان کو دنیا میں بھی ملے گا، اور آخرت میں بھی اور اس کے برعکس اگر یہ لوگ پھرے ہی رہے، اور اپنی غلط روی ہی پر قائم رہے، تو اللہ ان کو دردناک عذاب دے گا۔ دنیا میں بھی، اور آخرت میں بھی، اور ان کے لئے نہ کوئی ایسا یار ہو گا نہ مددگار جو ان کو انکے ہولناک انجام اور دردناک عذاب سے چھڑا اور بچا سکے۔ اور جن کے ساتھ ان کا ساز باز ہے وقت آنے پر وہ سب نفسی نفسی کے اس عالم میں مبتلا ہوں گے۔ کہ ان کو دوسرے کسی کا ہوش بھی نہیں رہے گا۔ پس ایسے لوگ سخت دھوکے میں پڑے ہیں، مگر ان کو اس کا شعور نہیں والعیاذ باللہ العظیم
۷۶. سو اس سے منافقین کے ایک اور نمونے کو پیش فرمایا گیا ہے کہ جب یہ لوگ غریب اور نادار تھے تو اس وقت یہ اللہ سے عہد کرتے اور اپنی اس تمنا اور شوق کا اظہار کرتے تھے کہ اگر اللہ ہمیں بھی مال دے دے تو ہم بھی اللہ کی راہ میں خوب خرچ کر کے اور دین کی بڑی بڑی خدمت میں صرف کر کے صالحین میں اپنا نام روشن کریں۔ لیکن جب اللہ تعالیٰ نے ان کی تمنا پوری کر دی۔ اور ان کو اپنے فضل کرم سے دنیاوی مال و دولت سے نواز دیا۔ تو یہ پھر گئے، اور اس طرح منہ پھیر کر چل دیئے کہ گویا کہ انہوں نے اللہ سے کوئی عہد و پیماں اور قول و قرار کیا ہی نہیں تھا۔ اور انہوں نے اسطرح پیٹھ پھیر دی کہ پھر مڑ کر دیکھنے کو بھی تیار نہ ہوئے والعیاذُ باللہ جَلَّ وَعَلَا
۷۷. سو اس سے اندازہ کیا جا سکتا ہے کہ اللہ تعالیٰ سے کئے ہوئے وعدے کی خلاف ورزی کرنا، اور جھوٹ بولنے کا ارتکاب کس قدر ہولناک اور کتنا سنگین جرم ہے، کہ اس کی بناء پر اور اس کے نتیجے میں یہ لوگ اس قدر ہولناک انجام سے دوچار ہوئے، سو ارشاد فرمایا گیا کہ ان لوگوں نے اللہ سے کئے ہوئے اپنے وعدے کی اس طرح خلاف ورزی کی، اور یہ برابر جھوٹ بولتے رہے، تو اس کے نتیجے میں اللہ تعالیٰ نے ان کے دلوں کے اندر نفاق کی ایسی جڑ جمادی۔ جو ان سے اس دن تک نہیں نکلے گی جس دن کہ یہ اللہ سے ملیں گے، سو اس دن جب جزائے اعمال کا مرحلہ پیش آئے گا، اور یہ اپنے انجام کو پہنچ جائیں گے، تو اسی دن وہ اس سے نکل سکے گی، یعنی یہ چیز اچانک ان کے اندر نہیں گھس آئی۔ بلکہ یہ بدبخت ایک مدت تک اپنے اس نفاق کی رضاعت اور پرورش کرتے رہے، یہ دانستہ طور پر نقض عہد اور طویل عرصے تک جھوٹ اور فریب سے کام لیتے رہے۔ جس کی پاداش میں نفاق نے ان کے دلوں کے اندر جڑ پکڑ لی۔ جو اب قیامت کے یوم حساب تک ان سے نہیں نکلے گی۔ پس ان لوگوں کے بارے میں اب یہ توقع نہ رکھو کہ ان کو توبہ اور اصلاح کی توفیق نصیب ہو گی۔ اب تو ان کے دلوں کا یہ کثیف پردہ اسی وقت ہٹے گا جبکہ یہ اصل حقیقت کو سورج کی طرح اپنے سامنے دیکھ لیں گے۔ اور اپنے کئے کرائے کی پاداش اور اپنے انجام کو پہنچ کر رہیں گے۔ اور ظاہر ہے کہ اس جیسا دوسرا کوئی خسارہ نہ ہوا ہے نہ ہو سکتا ہے۔ والعیاذُ باللہ العظیم،
۷۹. ان کے کفر و نفاق کی پاداش میں، سویہ لوگ تو اپنی منافقت اور بدبختی کی بناء پر اہل حق کا مذاق اڑا رہے ہیں لیکن اللہ ان کا مذاق اڑا رہا ہے۔ اور اس طور پر کہ ان کو اس کا شعور و احساس ہی نہیں۔ سو وہ اپنے کرم بے پایاں اور حلم بے نہایت کے تقاضوں کے مطابق ان کی رسی دراز کئے جا رہا ہے جس سے یہ اپنی بدمستی میں اور آگے بڑھ رہے ہیں، جس کے نتیجے میں وہ آخرکار ان کو وہاں سے پکڑے گا۔ جہاں سے ان کو اپنے پکڑے جانے کا سان و گمان بھی نہیں ہو گا۔ جیسا کہ دوسرے مقام پر ارشاد فرمایا گیا۔ سَنَسْتَدْرِجُہُمْ مِّنْ حَیْثُ لَا یَعْلَمُوْنَ o وَ اُمْلِیْ لَہُمْ اِنَّ کَیْدِیْ مَتِیْنٌ (القلم۔ ۴۴۔ ۴۵) والعیاذُ باللہ العظیم بکل حالٍ من الاحوال ومن کل شائبۃ من شوائب الزیغ واضلال۔
۸۰. اس سے ان منافقوں کی شقاوت و بدبختی کی انتہاء کو واضح فرما دیا گیا کہ یہ لوگ اس سلسلے میں اس درجے کو پہنچ گئے ہیں کہ اگر آپ بھی اے پیغمبر! بایں ہمہ عظمت شان اور رفعت مقام ان کے لئے مغفرت و بخشش کی دعاءِ کریں یا نہ کریں، ان کے لئے ایک برابر ہے۔ اللہ ان کو ہرگز نہیں بخشیں گا۔ بلکہ اس سے بھی بڑھ کر یہ کہ آپ اگر ان کے لئے ستر مرتبہ بھی استغفار کریں گے تو بھی اللہ انکی بخشش نہیں فرمائے گا۔ اور ستر کا عدد یہاں پر گنتی کے لئے نہیں، بلکہ یہ کثرت کے لئے استعمال فرمایا گیا ہے۔ اور یہ عدد عرف اور محاورے کے طور پر عربی زبان میں کثرت کے لئے استعمال ہوتا ہے۔ اور یہ محاورہ صرف عربی زبان ہی میں نہیں بلکہ دنیا کی ہر زندہ زبان میں پایا جاتا ہے۔ اور خود ہماری زبان میں بھی اس کا استعمال موجود ہے۔ اور منافقوں کی اس درجہ محرومی اور بدبختی کی وجہ یہ بیان فرمائی گئی ہے کہ ان لوگوں نے کفر کیا ہے اللہ اور اس کے رسول کے ساتھ یعنی یہ ایماندار ہیں ہی نہیں، بلکہ کافر ہیں، اور یہ اپنے ایمان کے دعوے میں جھوٹے ہیں یہاں سے یہ حقیقت بھی واضح ہو جاتی ہے کہ پیغمبر مختار کل نہیں ہوتے کہ جو چاہیں کریں جس طرح کہ اہل بدعت کا کہنا اور ماننا ہے، کہ یہاں پر صاف اور صریح طور پر ارشاد فرمایا گیا کہ آپ ان کے لئے جتنا بھی استغفار کریں اللہ نے ان کو ہرگز، اور کبھی نہیں بخشنا، سو مختارِ کل اللہ وحدہٗ لاشریک ایک ہی ہے۔ وہی ہے فعال لما یرید۔ کہ جو چاہے کرے۔
۸۲. سو اس آیت کریمہ سے چند اہم بنیادی حقائق واضح ہو جاتے ہیں ایک یہ کہ اس میں جہاد سے پیچھے رہ جانے والوں کو مخلّف کے لفظ سے تعبیر فرمایا گیا ہے، جس کے معنی ہوتے ہیں وہ شخص جس کو پیچھے چھوڑ دیا گیا ہو۔ سو یہ لوگ تو اپنے جھوٹے حیلوں بہانوں کے ذریعے پیچھے رہ جانے پر خوش ہو رہے تھے، اور اس کو اپنی چالاکی اور ہوشیاری سمجھ رہے تھے، مگر حقیقت میں یہ انکی محرومی اور بدبختی تھی کہ انکی بدنیتی کی بناء پر ان کو جہاد کے اس مبارک سفر سے محروم کر دیا گیا تھا، اور قدرت کی طرف سے ان کو پیچھے چھوڑ دیا گیا تھا۔ سو بدبختی، اور بد باطنی، انسان کی محرومی کا باعث ہے والعیاذُ باللہ، اور دوسری بات اس سے واضح فرمائی گئی کہ ان لوگوں نے صرف اپنے تخلف اور پیچھے رہنے ہی پر اکتفاء نہیں کیا، بلکہ دوسروں کو بھی اس سے محروم کرنے اور پیچھے رکھنے کی کوشش کی۔ چنانچہ فرمایا گیا کہ یہ دوسروں سے بھی کہتے ہیں کہ تم لوگ اس گرمی میں نہ نکلو۔ حالانکہ اس طرح کر کے انہوں نے اپنے لئے دوزخ کی آگ کو اپنایا، مگر ان کو اس حقیقت کا احساس و شعور ہی نہیں۔ اس لئے ارشاد فرمایا گیا کہ ان سے کہو کہ دوزخ کی آگ تو اس گرمی سے کہیں زیادہ سخت ہو گی۔ کاش کہ یہ لوگ سمجھ جاتے۔ یعنی سمجھ جاتے حق اور حقیقت کو۔ اور اس کے نتیجے میں یہ دنیاوی دھوپ اور اس کی گرمی سے بچنے کی فکر سے کہیں بڑھ کر دوزخ کی اس ہولناک آگ سے بچنے کی فکر کرتے، سو آخرت کا ایمان و یقین اور حق و حقیقت کا فہم و ادراک اصلاحِ احوال کی اولین اساس ہے۔ وباللہ التوفیق لمایحب ویرید،
۸۳. سو اس سے ان لوگوں کے تخلف کے نتیجے میں ان کے توفیق خیر سے محرومی کا ذکر و بیان فرمایا گیا ہے۔ چنانچہ ارشاد فرمایا گیا کہ اس سفر سے واپسی کے بعد اگر آئندہ کے لئے یہ لوگ کسی سفر کے لئے نکلنے کی اجازت مانگیں تو آپ ان سے صاف طور پر کہہ دیں کہ اب نہ تم لوگ کسی سفر میں میرے ساتھی بن سکتے ہو۔ اور نہ ہی میرے ساتھ کسی دشمن سے جنگ کر سکتے ہو، تم جس طرح پہلی مرتبہ گھروں میں بیٹھے رہے تھے۔ اسی طرح اب بھی پیچھے بیٹھ رہنے والوں کے ساتھ بیٹھ جاؤ۔ سو اس طرح ان کو سب سے بڑی جماعت کی معیت کے شرف اور ان کے ساتھ نکلنے کی سعادت سے حکماً روک دینے کی ہدایت فرمائی گئی تاکہ اس طرح یہ رسوا اور ذلیل و خوار ہوں، سو اس سے اندازہ کیا جا سکتا ہے کہ حیلوں بہانوں کے ذریعے راہ حق سے پیچھے رہ جانے کا انجام کتنا بُرا، کس قدر ہولناک، اور کتنی بڑی محرومی کا باعث ہوتا ہے۔ والعیاذُ باللہ العظیم من کل زیغ و ضلال، بکل حالٍ من الاحوال، وفی کل موطن من الموطن فی الحیاۃ
۸۴. سو اس سے ان کو جماعت سے کاٹ پھینکنے کی ایک اور سخت تر بلکہ آخری صورت اختیار کرنے کی ہدایت فرمائی گئی۔ اوپر آیت نمبر ٨٠ میں تو ان کے لئے استغفار کی ممانعت فرمائی گئی تھی، لیکن اب اس آیت کریمہ سے ان کی نماز جنازہ پڑھنے، اور ان کی قبروں پر دعاء استغفار کے لئے کھڑے ہونے کی بھی ممانعت فرمائی گئی ہے، جس سے گویا زندگی اور موت دونوں صورتوں میں ان سے قطع تعلق کا اعلان فرما دیا گیا۔ جماعتی زندگی سے انسان کا آخری تعلق اور رشتہ یہی ہوتا ہے کہ وہ مرنے کے بعد اپنے جماعتی بھائیوں کے ہاتھوں دفن ہو۔ اور ان کی دعاؤں کا زادِ راہ لیکر اپنے آخری سفر پر روانہ ہو، سو اس ممانعت نے ان کا پیغمبر سے تعلق، اور اہل ایمان کے ساتھ آخری رشتہ بھی کاٹ دیا۔ جس سے بڑھ کر دوسری کوئی محرومی ممکن نہیں ہو سکتی۔ اللہ تعالیٰ ہمیشہ اور ہر حال میں اپنی رضا و خوشنودی کی راہوں پر چلنا نصیب فرمائے۔ اور نفس و شیطان کے ہر مکر و فریب سے اپنی حفاظت و پناہ میں رکھے۔ آمین ثم آمین یا ربَّ العالمین۔
۸۵. سو اس سے اللہ تعالیٰ کی اس سنت اور دستور کو بیان فرمایا گیا ہے کہ جو لوگ اپنے اموال و اولاد کی بنیاد پر، اور انہی میں لگ کر اپنے خالق و مالک اور اپنی آخرت و انجام کو بھول جاتے ہیں، اور ان کے تقاضوں کو پس پشت ڈال دیتے ہیں، اس کی پاداش میں ایمان و یقین کی دولت سے محروم ہو جاتے ہیں، والعیاذُ باللہ جل وعلا۔ سو ایسے لوگوں کے اموال اور ان کی اولادیں ان کے لئے خوشی کا سامان نہیں، بلکہ عذاب کا باعث ہیں، جو ان کو کشاں کشاں ان کے ہولناک انجام کی طرف لئے جاتے ہیں۔ تو پھر ایسوں کے اموال و اولاد پر تعجب کا کیا سوال؟ ایسے لوگ اپنے کئے کرائے کے حال میں خود پھنسے ہوئے ہیں۔ اور پھنستے جا رہے ہیں، اور ایسے اور اس حد تک کہ ان کو اس کا کوئی احساس و شعور ہی نہیں، والعیاذ باللہ،
۸۸. سو اس سے سچے پکے اہل ایمان کا کردار بھی بیان فرما دیا گیا اور ان کا نتیجہ و انجام بھی، سو ارشاد فرمایا گیا کہ ان محروم اور بدبخت لوگوں کے برعکس اللہ کے رسول اور ان لوگوں کی جو کہ ان کے ساتھ ایمان لائے شان اور صفت یہ ہے کہ وہ اللہ کی راہ میں اور اس کی رضا کے لئے جہاد کرتے ہیں، اپنے مالوں کے ساتھ بھی، اور اپنی جانوں کے ساتھ بھی۔ انہی کے لئے سب بھلائیاں ہیں، اور یہی لوگ ہیں فوز و فلاح سے سرفراز ہونے والے۔ سو صدق ایمان، اخلاص نیت، اور اللہ اور اس کے رسول کی سچی اطاعت و فرمانبرداری، انسان کے لئے سعادت دارین سے سرفرازی کا ذریعہ و وسیلہ ہے۔ وباللہ التوفیق لمایحب ویرید، وعلی مایحب ویرید، بکل حالٍ من الاحوال، وفی کل موطنٍ من المواطن فی الحیاۃ،
۸۹. جو کہ اصل حقیقی اور سب سے بڑی کامیابی ہے، اسی کو اپنے پیش نظر رکھنا، اور زندگی کا مقصد اور نصب العین قرار دینا، تقاضا ہے عقل اور نقل دونوں کا، جیسا کہ دوسرے مقام پر ارشاد فرمایا گیا اور تحریک و تحریض کے طور پر ارشاد فرمایا گیا لِمِثْلِ ہٰذَا فَلْیَعْمَلِ الْعَامِلُوْنَ (الصافات۔ ۶۱) یعنی ایسے ہی مقصد کے لئے عمل کرنا چاہیے عمل کرنے والوں کو نیز ارشاد فرمایا گیا کہ اسی میدان میں ایک دوسرے سے آگے بڑھنا چاہیے منافسہ اور مقابلہ کرنے والوں کو۔ سو اہل ایمان کے لئے عمل اور منافسہ و مقابلہ کا اصل میدان یہ ہے نہ کہ وہ جس کو ابنائے دنیا نے سمجھ اور اختیار کر رکھا ہے، یعنی دنیائے دُوں کا متاع فانی اور حُطامِ زائل کہ یہ سب کچھ فانی اور عارضی وبے حقیقت ہے اور اسی کو اپنا اصل مقصد بنا لینا سب سے بڑا خسارہ اور ضیاع ہے۔ والعیاذ باللّٰہ العظیم بکل حالٍ مِّنَ الاحوال۔ ہاں اس کی قدر و قیمت، اور اس کا وزن و اعتبار اسی صورت میں ہو سکتا ہے جبکہ اس کو اللہ تعالیٰ کی رضا کے حصول کا ذریعہ و وسیلہ بنایا جائے، کہ اس صورت میں یہ دنیاوی مال و دولت بھی خیر، اور حصول خیر کا ذریعہ و وسیلہ بن جاتا ہے۔ وباللہ التوفیق لمایحب ویرید، وعلی مایحب ویرید، بکل حال من الاحوال، وفی کل موطنٍ من الموطن فی الحیاۃ۔
۹۰ سو ایسوں کو یہ دردناک عذاب ملے گا ان کے کفر و انکار کی پاداش میں، والعیاذُ باللہ، مُعَذِّر اور مُعْتَذِر دونوں لفظ عذر سے مشتق و ماخوذ ہیں لیکن آگے ان دونوں کے درمیان عرف اور محاورے کے اعتبار سے یہ فرق ہے کہ معتذر کا عذر جھوٹا بھی ہو سکتا ہے اور بعض حالات میں سچا بھی لیکن معذّر اسی کو کہا جاتا ہے جو نرا بہانے باز ہو، اور اعراب اعرابی کی جمع ہے۔ جو دیہاتی اور بدوی عربوں کو کہا جاتا ہے، یہاں پر اس سے مراد اطراف مدینہ کے صحرائی علاقوں کے رہنے والے بادیہ نشین ہیں، جن کی اکثریت اسلام کی اصل حقیقت اور اس کی سچی تعلیمات سے ناآشنا تھی۔ سو یہاں سے انہی کے حالات کا ذکر فرمایا جا رہا ہے، ان میں سے کچھ تو ایسے تھے جو اپنے جھوٹے حیلے بہانے پیش کرنے کے لئے رسول اللہ کے پاس آتے تھے، اور کچھ اپنے گھروں ہی میں بیٹھے رہنے والے تھے، سو یہاں پر ان دونوں قسم کے دیہاتیوں، اور انکے احوال و کوائف کو ذکر و بیان فرمایا گیا ہے،
۹۲. سو اس سے حقیقی معذوروں کو بھی واضح فرما دیا گیا۔ اور ان کے حکم عذر کو بھی بیان فرمایا گیا، چنانچہ ارشاد فرمایا گیا کہ نہ کمزوروں اور معذوروں پر کوئی تنگی اور الزام ہے۔ اور نہ ان ناداروں پر جو جہاد کے لئے تو بے قرار ہیں لیکن اس کے لئے وہ کوئی سواری نہیں پاتے اور وہ سواری کا سوال لیکر آپ کے پاس آتے ہیں (اے پیغمبر!) تو آپ بھی ان کے لئے کسی سواری کا انتظام نہیں کر سکتے، اس پر وہ آزردہ خاطر ہو کر۔ اور اپنے آنسو گراتے ہوئے واپس جاتے ہیں، اس غم میں کہ وہ اپنے پاس وہ کچھ نہیں پاتے جس کو وہ اللہ کی راہ میں خرچ کر سکیں۔ سو ایسوں پر کوئی الزام نہیں کہ یہ حقیقی معذور ہیں۔ یہ اگر جہاد میں شریک نہیں ہو سکتے تو ان پر کوئی گناہ نہیں۔ بشرطیکہ یہ لوگ اللہ کے دین اور اس کے رسول کے خیر خواہ ہوں۔ اور یہ اس لئے کہ بہت سے مریض اور غریب ایسے بھی ہوتے ہیں، جو اپنے گھروں میں بیٹھ کر بھی اپنی ریشہ دوانیوں اور فتنہ پردازیوں کے ذریعے اسلام اور مسلمانوں کو نقصان پہنچانے کی کوشش کرتے ہیں۔ سو اس قسم کے لوگ گناہ سے بری نہیں ہو سکتے، اس سے بری صرف وہی لوگ ہو سکتے ہیں۔ جو اس کے برعکس حق اور اہل حق کے بارے میں مخلص ہوں۔ وباللہ التوفیق لمایحب ویرید، وعلی مایحب ویرید۔ والحمدللہ ربِّ العالمین
۹۴. سو اس سے اہل ایمان کو ان لوگوں کے بارے میں آگہی بخشی گئی جو سفر تبوک سے واپسی پر ان کے سامنے اور ان کو راضی کرنے کے لئے مختلف قسم کے جھوٹے حیلے بہانے پیش کرنے والے تھے، اور ان کے بارے میں پیغمبر کو ہدایت فرمائی گئی کہ آپ ایسوں سے کہیے گا کہ ہمارے سامنے اس طرح کے حیلے بہانے مت پیش کرو۔ ہم کسی بھی طور تمہاری باتوں کا اعتبار کرنے والے نہیں، کیونکہ اللہ تعالیٰ نے ہمیں تم لوگوں کے بارے میں پیشگی سب کچھ پوری طرح بتا دیا ہے۔ اب تمہارا معاملہ اللہ کے حوالے ہے جو ایک برابر جاننے والا ہے نہاں و عیاں کا۔	 سو اس سے ان حیلے بازوں کو منافقت کے ان طور طریقوں سے باز آ کر حق اور حقیقت کی صحیح راہ اپنانے کی تعلیم و تلقین فرمائی گئی ہے۔ یعنی یہ کہ تم لوگ ایسے حیلے بہانے تراشتے، اور جھوٹی قسموں کو اپنی سپر بنانے کے بجائے اپنے عمل و کردار سے اپنی راست بازی اور وفاداری کا ثبوت دو، اللہ بھی تمہارے ان اعمال کو دیکھ لے گا۔ اور اس کا رسول بھی، ایسے میں تم لوگوں کو یہ جھوٹے حیلے بہانے کچھ کام آنے والے نہیں۔ اور پھر معاملہ یہیں بس نہیں۔ بلکہ ایک دن تم سب کی پیشی اس ذات اقدس و اعلیٰ کے حضور ہونی ہے۔ جو نہاں اور عیاں کو ایک برابر جاننے والی ذات ہے، اور وہاں پر تمہارا خالق و مالک تم لوگوں کو ان تمام کاموں کی خبر کر دے گا جو تم زندگی بھر کرتے رہے تھے، سو اصل فکر و کوشش اس یوم حساب کی گرفت و پکڑ سے بچنے کے لئے کرنی چاہیئے، اور وہاں پر صرف حق اور سچ ہی کام آ سکے گا، نہ کہ تمہارے یہ جھوٹے حیلے بہانے۔
۹۵. سو اس سے اہل ایمان کو یہ ہدایت فرمائی گئی ہے، کہ یہ لوگ تمہارے سامنے جھوٹے حیلے بہانے پیش کریں گے کہ تاکہ تم ان سے درگزر کرو۔ سو تم ان سے اعراض اور روگردانی ہی سے کام لینا، کہ یہ نرے پلید ہیں، اور گندگی اور نجاست سے بچنا اور اس سے دور رہنا ہی بہتر ہے۔ ان کا ٹھکانا دوزخ ہے۔ جہاں انہوں نے اپنے کئے کرائے کا پورا بدلہ پا کر کر رہنا ہے والعیاذ باللہ۔
۹۶. سو اس سے منافقوں کی مت ماری اور ان کی بدبختی کا ایک اور نمونہ سامنے آتا ہے کہ یہ لوگ صرف انسانوں کو راضی کرنے کی فکر و کوشش میں ہوتے ہیں اور بس، خدا کو راضی کرنے کی طرف ان کی توجہ نہیں ہوتی۔ ایسے لوگوں کی یہی روش جب سے ابتک برابر موجود ہے کہ ان کی تمام کوششوں کا محور و مدار یہی ہوتا ہے۔ کل بھی یہی تھا اور آج بھی یہی ہے۔ بلکہ آج تو حال یہ ہو گیا ہے کہ کتنے ہی نام نہاد مسلمان ایسے ہیں جو کفار کو راضی کرنے کی فکر و کوشش میں رہتے ہیں۔ اگرچہ اس کے لئے ان کو اللہ اور اس کے رسول کے احکام کو بھی توڑنا پڑے، اور وہ بالفعل اللہ اور اس کے رسول کے کھلے اور صریح احکام کو توڑ کر دین کے دشمنوں کو راضی کرنے کی کوشش میں سرگرم رہتے ہیں۔ خاص کر مسلمانوں کا حکمران طبقہ جو کفار اشرار کو راضی کرنے اور ان کی آشیر باد حاصل کرنے کے لئے مسلمان پر طرح طرح کے مظالم ڈھانے میں مصروف ہے، جس کی کھلی مثالیں یہاں اور وہاں جگہ جگہ ملتی ہیں۔ والعیاذ باللہ جل وعلا۔ بہرکیف یہاں پر مسلمانوں کو خطاب کر کے ارشاد فرمایا گیا کہ ایسے لوگ تمہارے سامنے قسمیں کھائیں گے تاکہ تم لوگ ان سے راضی ہو جاؤ۔ سو تم لوگ اگر ان سے راضی ہو بھی گئے تو اس سے ان کو کیا فائدہ اور حاصل؟ اللہ تو ایسے بدکار لوگوں سے راضی نہیں ہو گا۔ سو اصل چیز اللہ تعالیٰ ہی کی رضا و خوشنودی ہے، جس سے سرفرازی کا طریقہ سچی توبہ و انابت اور رجوع الی اللہ ہے کیونکہ وہ خالق و مالک اگر راضی ہو گیا تو سب کام بن گیا۔ اور پھر سب لوگ بھی راضی ہو جائیں گے ورنہ کچھ بھی نہیں لیکن منافق لوگوں کو یہ بات سمجھ نہیں آتی۔ والعیاذ باللہ العظیم، اللہ تعالیٰ ہمیشہ، ہرحال میں، اور ہر اعتبار سے اپنا ہی بنائے رکھے، اور ہر قدم اپنی رضا کی راہوں پر اٹھانے کی توفیق بخشے، آمین ثم آمین
۹۸. سو اس سے ایسے لوگوں کی بدبختی کا اور نمونہ پیش فرمایا گیا ہے۔ کہ اول تو یہ لوگ اپنے سوئے باطن کی بناء پر اللہ کی راہ میں کچھ خرچ کرنے ہی کو تیار نہیں ہوتے۔ اور اگر کہیں حالات کی مجبوری کی بناء پر کچھ خرچ کرنا پڑ بھی جائے تو یہ اس کو اپنے اوپر ایک تاوان اور چٹی سمجھتے ہیں۔ جس سے یہ دوہرے نقصان میں مبتلا ہوتے ہیں کہ مال بھی گیا اور اجر و ثواب سے بھی محروم رہے۔ اور مزید برآںیہ کہ ان کی مسلمانوں کے بارے میں یہ تمنا ہوتی ہے کہ کہیں ان پر کوئی گردش آ جائے تاکہ اس طرح ان سے جان چھوٹ جائے، حالانکہ گردش اور وہ بھی بُری گردش خود انہی پر ہے، اور اللہ سمیع اور علیم ہے وہ ان سے جو بھی معاملہ فرماتا ہے یا فرمائے گا وہ سب اس کے سمع و بصر اور علم و حکمت ہی پر مبنی ہوتا ہے۔ اور مبنی ہو گا۔ اس لئے اس میں کسی تقصیر و کوتاہی کا کوئی خدشہ و امکان نہیں ہو سکتا۔ کہ وہ اس طرح کے جملہ شوائب سے پاک ہے سبحانہ و تعالیٰ۔
۹۹. سو اس ارشاد سے مخلص اعراب کی بعض اہم صفات اور ان کے انعام کو ذکر و بیان فرمایا گیا ہے۔ چنانچہ ارشاد فرمایا گیا کہ ان اَعراب یعنی دیہاتیوں میں سے کچھ ایسے بھی ہیں جو سچا پکا ایمان رکھتے ہیں اللہ پر اور قیامت کے دن پر اور جو کچھ وہ خرچ کرتے ہیں اللہ کی راہ میں، اور اس کی رضا کیلئے، اس کو وہ تاوان سمجھنے کے بجائے اللہ تعالیٰ کے قرب اور اس کی رضا سے سرفرازی اور رسول کی دعاؤں کے حصول کا ذریعہ سمجھتے ہیں۔ آگاہ رہو کہ واقعی وہ ان کے لئے قرب و رضاء خداوندی کا ذریعہ و وسیلہ ہے۔ اللہ عنقریب ہی ان کو اپنی خاص رحمت میں داخل فرمائے گا۔ کہ بلاشبہ اللہ بڑا ہی بخشنے والا۔ انتہائی مہربان ہے۔
۱۰۰.	 ۱: سو اس سے واضح فرما دیا گیا کہ اسلامی معاشرے کے گل سر سبد اور اس کے اصل سرمایہ یہ لوگ ہیں۔ چنانچہ ان کا ہر اول دستہ مہاجرین و انصار میں سے وہ سابقوں اولون ہیں، جنہوں نے سب سے پہلے پیغمبر کی دعوت پر لبیک کہا۔ اور انہوں نے اسلام کی اس دعوت حق کو اس وقت قبول کیا جس وقت ایک قدم بھی اس طرف بڑھانا گوناگوں خطرات کو مول لینے کے مترادف تھا۔ اور دوسرے درجے میں وہ لوگ ہیں جو اگرچہ اوّلیت اور اَسْبقیّت کا درجہ حاصل نہیں کر سکے تھے، لیکن انہوں نے ان سابقین اولین کے نقش قدم کی پورے صدق و اخلاص اور راست بازی کے ساتھ پیروی کی تھی۔ جس کو یہاں پر احسان سے تعبیر فرمایا گیا ہے۔ یعنی سابقین اولین کی اس پیروی میں انہوں نے نہ کسی طرح کی نمائش اور ریاکاری و ظاہر داری سے کام لیا، اور نہ کسی دنیاوی غرض اور ذاتی مفاد کو سامنے رکھا، اور نہ ہی انہوں نے کسی طرح کے کسی تذبذب کو اس راہ میں دخل انداز ہونے دیا۔ بلکہ وہ اس صدق و اخلاص، عزم و ہمت اور جوش و جذبہ سے ایسے آگے بڑھے، کہ پھر کسی مرحلے پر پیچھے مڑنے کا کام بھی نہ لیا۔	
     ۲:  سو اس سے ان مخلصین کو دیئے جانے والے عظیم الشان انعام کو ذکر فرما دیا گیا کہ اللہ ان سے راضی ہو گیا ان کے صدق و اخلاص صبر و ثبات اور عزیمت و استقامت کی بناء پر، اور جب اللہ راضی ہو گیا تو دنیا و آخرت کی سب خیر اور بھلائی مل گئی کہ کائنات ساری اور دنیا و آخرت دونوں کا خالق و مالک وہی وحدہٗ لاشریک ہے، سو ارشاد فرمایا گیا کہ اس نے ان کے لئے ایسی عظیم الشان جنتیں تیار فرما رکھی ہیں، جن کے نیچے سے طرح طرح کی عظیم الشان نہریں بہہ رہی ہوں گی۔ جہاں ان خوش نصیبوں کو ہمیشہ رہنا نصیب ہو گا، یہی ہے اصل حقیقی اور سب سے بڑی کامیابی، اللہ نصیب فرمائے، اور محض اپنے فضل و کرم سے نصیب فرمائے۔ اٰمین ثم اٰمین یارب ِّالعالمین ویا ارحم الراحمین۔ اس آیت کریمہ سے یہ حقیقت بھی واضح ہو جاتی ہے کہ حضرات صحابہ کرام سے بغض و عناد رکھنے والے نہ مسلمان ہو سکتے ہیں۔ اور نہ جنت کے حقدار، کیونکہ یہاں پر فائز المرام لوگوں کے بارے میں بتا دیا گیا کہ وہ تین ہی گروہوں میں منحصر ہیں، مہاجرین، انصار اور ان کے سچے پیروکار، پس بغض صحابہ رکھنے والوں کے لئے یہاں کوئی جگہ نہیں۔
۱۰۳. پیچھے آیات نمبر۵۳،۵۴ میں اللہ کے رسول کو منافقین کے صدقات قبول نہ کرنے، اور ان سے اعراض و بے رخی برتنے کی ہدایت فرمائی گئی ہے، جس کے مطابق آپ صلی اللہ علیہ و سلم ان میں سے بعض کے صدقات رد بھی فرما دیتے تھے۔ اسی طرح آیت نمبر٨۴ سے یہ حقیقت بھی واضح ہو جاتی ہے۔ اس میں آپ کو ان کے لئے استغفار کی بھی ممانعت فرما دی گئی تھی۔ لیکن اب اس ارشاد سے یہ واضح فرمایا جا رہا ہے، کہ جن کو معافی دے دی گئی، ان کے لئے برکت و رحمت کے ان دنوں دروازوں کو بھی کھول دیا گیا ہے، سو ارشاد فرمایا گیا کہ ان لوگوں کے پیش کردہ صدقات بھی قبول کر لیا کرو۔ اور یہ اس لئے کہ اسی سے تم ان کو رذائل سے پاک اور فضائل سے آراستہ کرو گے۔ اور اس کے ساتھ ہی ان کے لئے دعاء بھی کرتے رہا کرو۔ اس لئے کہ تمہاری دعا ہی ہے جو ان کے لئے سرمایہ سکینت بنے گی۔ یہاں پر تطہیر اور تزکیہ کے دونوں لفظ استعمال ہوئے ہیں۔ تطہیر میں غالب پہلو ظاہری اور باطنی نجاستوں اور رذائل سے پاک و صاف کرنے کا ہے۔ جبکہ تزکیہ میں رذائل سے پاک کرنے کے ساتھ ساتھ باطنی صلاحیتوں اور خوبیوں کو نشوونما دینے۔ اور فضائل اخلاق سے آراستہ کرنے کا مفہوم بھی شامل ہے۔
۱۰۵. سو اس سے ایک تو ان لوگوں کو جن کی توبہ قبول فرمائی گئی، اس بات کی ہدایت فرمائی گئی ہے، کہ تم لوگ اللہ تعالیٰ کی طرف سے ملنے والی اس معافی پر قانع اور مطمئن ہو کر نہ بیٹھ جانا۔ بلکہ آئندہ اپنے عمل سے ثابت کرو، کہ واقعی تم لوگ سچے دل سے اللہ کی طرف رجوع ہوئے ہو۔ اللہ تمہارے عمل پر نگاہ رکھے گا، اور اس کے رسول اور سارے اہل ایمان بھی، اور اس کے ساتھ ہی ان کو دوسری تنبیہ یہ بھی فرمائی گئی کہ اگر تم لوگ اللہ کے رسول، اور اہل ایمان سے اپنی کوئی حرکت چھپانے میں کامیاب ہو بھی گئے تو کیا۔ اللہ سے تو تمہاری کوئی بھی حرکت چھپ نہیں سکتی کہ وہ نہاں اور عیاں کو ایک برابر جاننے والا ہے۔ اور اس کے یہاں تو تم سب کو آخرکار اور بہرحال حاضر ہونا ہے اس لئے تم لوگ ہمیشہ اس بنیادی بات کو پیش نظر رکھا کرو کہ تمہارا معاملہ ہمیشہ اس وحدہٗ لاشریک کے ساتھ صحیح رہے، کہ اس کی رضا و خوشنودی ہی اصل مقصود اور سعادت دارین سے سرفرازی کا ذریعہ و وسیلہ ہے، وباللہ التفویق لمایحب ویرید وعلی مایحب ویرید، بکل حال من الاحوال، وفی کل موطنٍ لمن المواطن فی الحیاۃ، وہو الہادی الی سواء الصراط، جل وعلا شانہ
۱۰۷. یہ مسجد جس کا ذکر یہاں فرمایا گیا ہے چونکہ دعوت حق کو نقصان پہچانے کے لئے بنائی گئی تھی۔ اس لئے اس کا نام ہی مسجد ضرار پڑ گیا۔ اس کو منافقین نے مسجد قبا کے نزدیک بنایا تھا، تاکہ اسلام کے دشمنوں کے لئے ایک اڈہ مہیا کیا جائے اور مزید دھوکہ دہی کی غرض سے ان لوگوں نے اللہ کے رسول سے بھی عرض کیا کہ آپ بھی اس میں نماز پڑھیں۔ تاکہ اس طرح اس کو مسجد کا پورا تقدس حاصل ہو سکے۔ نبی اکرم صلی اللہ علیہ و سلم نے اپنے سفر تبوک سے واپسی پر ایسا کرنے کا وعدہ فرما لیا۔ لیکن واپسی پر جب آنحضرت صلی اللہ علیہ و سلم کو وحی کے ذریعے اس کی اصل حقیقت سے آگہی بخش دی گئی تو آپ صلی اللہ علیہ و سلم نے نہ صرف یہ کہ اس میں نماز پڑھنے سے انکار فرما دیا۔ بلکہ اس کے گرانے کا بھی حکم و ارشاد فرما دیا، جس سے اس کو گرا کر اس کی اینٹ سے اینٹ بجوا دی گئی۔ کہ یہ مسجد نہیں بلکہ شرک کا ایک اڈا تھا۔ اس آیت کریمہ میں ان اغراض خبیثہ کو بے نقاب کر دیا گیا، جن کے پیش نظر کفر و شرک کے اس اڈے کو مسجد کے نام سے تعمیر کیا گیا تھا۔ اور یہ بھی واضح فرما دیا گیا کہ یہ لوگ تو قسمیں کھا کھا کر کہیں گے کہ ہم نے تو نیکی اور بھلائی ہی کے قصد و ارادہ سے یہ مسجد بنائی ہے لیکن اللہ گواہی دیتا ہے کہ یہ لوگ پرلے درجے کے جھوٹے ہیں۔
۱۰۸ یہ مسجد جس کا ذکر اس آیت کریمہ میں فرمایا گیا ہے اس سے مراد مسجد قبا ہے۔ جو کہ مسجد ضرار کے قریب پہلے ہی سے موجود تھی۔ اس ارشاد عالی میں اس مسجد کی بھی تعریف فرمائی گئی اور اس کے اندر نماز پڑھنے والوں کی بھی سو ارشاد فرمایا گیا کہ آپ کے قیام کی اصل حقدار اور اس کے لائق وہ مسجد ہے جس کی بنیاد اول روز ہی سے تقوے پر رکھی گئی تھی، جس میں ایسے لوگ پائے جاتے ہیں جو پاک رہنا پسند کرتے ہیں، اور اللہ تعالیٰ ایسے پاک رہنے والوں کو پسند کرتا ہے۔ سو اس میں مسجد ضرار اور اس کے بانیوں پر بھی تعریض ہے کہ نہ اس کی بنیاد تقوے پر رکھی گئی تھی۔ اور نہ ہی اس کے نام نہاد نمازی ہی کوئی پاکیزہ انسان ہیں۔ لہٰذا نہ ان لوگوں کی بنائی ہوئی اس عمارت کو مسجد کا تقدس حاصل ہو سکتا ہے، اور نہ ہی ان لوگوں کے اندر اس طرح کی کسی خیر اور نیکی کا کوئی وجود اور شائبہ ہے جس کی بناء پر ان کی کسی طرح کی کوئی تعریف کی جا سکے، یہاں سے ایک اور حقیقت یہ بھی واضح ہو جاتی ہے کہ مسجد کی بنیاد دراصل زمین پر نہیں بلکہ اس کے بانیوں کے دلوں پر قائم ہوتی ہے۔ اگر بانیوں کے دلوں کے اندر تقوی ہو۔ اور وہ اس تقوے ہی پر مسجد کی بنیاد رکھیں، تو وہ مسجد ہے اور اس کو مسجد کا تقدس حاصل ہوتا ہے، اس کے برعکس اگر ان لوگوں کے دلوں کے اندر شر و فساد ہو، تو وہ مسجد نہیں بلکہ ایک بت خانہ ہوتا ہے جس نے بالآخر اپنے بانیوں اور پجاریوں سمیت جہنم میں جا گرنا ہوتا ہے، جیسا کہ آگے اس کے بارے میں تصریح فرمائی گئی ہے۔ والعیاذُ باللہ العظیم
۱۱۰. سو اس سے مسجد ضرار کے بنانے کے اس گھناؤنے جرم کی سنگینی واضح ہو جاتی ہے جس کا ارتکاب ان منافقوں نے کیا تھا۔ چنانچہ اس سے واضح فرما دیا گیا کہ اس جرم کے ارتکاب سے ان لوگوں نے نفاق کی جڑ کو اپنے اندر اس قدر مضبوط اور پختہ کر دیا تھا۔ کہ اب یہ ان کے دلوں سے کبھی نکل نہیں سکے گا۔ کہ یہ ان لوگوں کی ایک ایک رگ میں اپنی جڑیں جما چکا ہے۔ اب یہ ان کے اندر سے کبھی نکل نہیں سکے گا، اِلاَّ یہ کہ ان کے دل ہی پاش پاش ہو جائیں۔ جس طرح کہ محاورے کی زبان میں کہا جاتا ہے کہ اب یہ داغ تو اس کپڑے کے ساتھ ہی جائے گا۔ اسی طرح یہاں ارشاد فرمایا گیا کہ ان کے اندر کا یہ کفر و نفاق ان کے دلوں کے پاش پاش ہو جانے ہی پر جائے گا، والعیاذ باللہ، سو اس سے یہ حقیقت بھی واضح ہو جاتی ہے کہ عمل عمل کے اثرات و نتائج میں بڑا فرق ہوتا ہے۔ یوں تو نفاق کا ہر عمل اپنے اندر بڑے خبیث اور زہریلے اثرات رکھتا ہے۔ لیکن مسجد ضرار جیسا فتنہ کھڑا کر دینا ایک ایسا ہولناک جرم ہے جس کے اثرات و نتائج سے جان چھڑانا پھر کسی طرح ممکن نہیں رہتا۔ کہ اس طرح کا خبیث مرض جسم کے رگ و پے میں سرایت کر جاتا ہے اور ایسا اور اس طور پر کہ اس کی جڑیں پکی ہو جاتی ہیں۔ والعیاذ باللہ العظیم۔ اللہ تعالیٰ ہمیشہ اور ہر اعتبار سے اپنی حفاظت و پناہ میں رکھے۔ اٰمین ثم اٰمین، ان ارشادات سے ایک اور اہم حقیقت یہ واضح ہو جاتی ہے کہ انسان کی اصلاح و فساد، اور اس کے بناؤ بگاڑ کا اصل تعلق اس کے اپنے قلب و باطن ہی سے ہے خاص کر اس کے ارادہ و نیت سے، کہ اس کا جیسا بھی ارادہ ہو گا اللہ تعالیٰ کی طرف سے اس کو اسی کی توفیق ملے گی، پس انسان کو ہر وقت اور ہر حال میں اپنے توجہ اپنے قلب و باطن کی اصلاح ہی پر مرکوز رکھنی چاہیے، وباللہ التوفیق لمایحب ویرید، وعلی مایحب ویرید، بکل حال من الاحوال، اللہ تعالیٰ ہمیشہ ہر حال میں اور ہر اعتبار سے اپنا ہی بنائے رکھے، اور نفس و شیطان کے ہر قسم کے مکر و فریب سے ہمیشہ اور ہر طرح سے اپنی حفاظت و پناہ میں رکھے، آمین ثم آمین
۱۱۲. سو اس آیت کریمہ سے سچے اہل ایمان کی خاص صفات کو ذکر و بیان فرما دیا گیا ہے، جس سے ایک طرف تو یہ واضح ہو جاتا ہے کہ ایمان صرف زبانی کلامی دعووں کا نام نہیں بلکہ وہ عبارت ہے اخلاق و کردار اور اعلیٰ اور عمدہ و پاکیزہ صفات سے، تاکہ اس طرح ہر کوئی اس آئینے میں اپنے مرتبہ و مقام کو جان اور پہچان سکے۔ اور دوسری طرف اس سے یہ بھی واضح ہو جاتا ہے کہ یہی عمدہ خصال و صفات انسان کو اللہ تعالیٰ کی خاص رحمت و عنایت کا اہل اور مستحق بناتی ہیں۔ اور پھر ایسے سچے اہل ایمان کے لئے خوشخبری سنا دینے کا کا حکم و ارشاد فرمایا گیا، کہ ان کو خوشخبری سنا دو۔ لیکن وہ بھی اس طور پر کہ مُشَرْبِہٖ کو ذکر نہیں فرمایا گیا۔ یعنی یہ نہیں بتایا گیا کہ ان کو کس چیز کی خوشخبری سنائی جائے، جس سے عموم و شمول کا فائدہ حاصل ہوتا ہے۔ یعنی ایسے خوش نصیبوں کے لئے ہر خیر سے بہرہ مندی اور دارین کی سعادت و سرخروئی سے سرفرازی کی خوشخبری ہے، وباللّٰہ التوفیق لِمَا یُحِبُّ ویرید، وعلی ما یُحِبُّ ویرید، بِکُلِّ حالٍ مَّنْ الْاَحْوال، وفی کل مَوْطِنٍ مِّنَ المواطن فی الحیاۃ۔
۱۱۳. سو اس سے یہ اہم اور بنیادی ہدایت دی گئی ہے کہ پیغمبر اور دوسرے اہل ایمان کے لئے یہ روا نہیں کہ وہ مشرکین کے لئے مغفرت و بخشش کی دعا کریں۔ خواہ وہ ان کے قریبی رشتہ دار ہی کیوں نہ ہوں۔ اس کے بعد کہ ان کے سامنے یہ حقیقت واضح ہو چکی ہو کہ وہ لوگ دوزخی ہیں۔ اور یہ اس لئے کہ ایمان و عقیدہ اور دین کا رشتہ سب سے بڑا۔ اور سب سے مقدم رشتہ ہے۔ دوسرے تمام رشتے اس کے مقابلے میں ہیچ اور صفر ہیں۔ البتہ ان کے لئے ہدایت کی دعا کی جا سکتی ہے، وہ اس کے منافی نہیں۔ اس لئے یہاں فرمایا گیا کہ اس کے بعد کہ ان کے سامنے یہ حقیقت واضح ہو جائے کہ وہ دوزخی ہیں۔ کہ دوزخیوں کے لئے دعائے مغفرت کرنا جائز نہیں۔ اور پیغمبر کو یہ بات وحی کے ذریعے معلوم ہو سکتی ہے کہ کون دوزخی ہے، اور کون دوزخی نہیں، لیکن ان کے بعد کسی کے لئے یہ جاننا چونکہ ممکن نہیں، اس لئے دوسرے لوگ کفار و مشرکین کے لئے ہدایت کی دعا کر سکتے ہیں، تاکہ ان کو ہدایت کی دولت نصیب ہو سکے، لیکن جن کی موت کفر و شرک ہی پر ہو جائے ان کے لئے دعائے خیر جائز نہیں، کہ ایسی صورت میں ان کا دوزخی ہونا قطعی طور پر واضح ہو جاتا ہے۔ یہاں سے یہ حقیقت بھی واضح ہو جاتی ہے کہ پیغمبر مختار کل نہیں ہوتے جس طرح کہ اہل بدعت کا کہنا اور ماننا ہے کیونکہ اس آیت کریمہ سے صاف اور صریح طور پر واضح فرما دیا گیا کہ پیغمبر کو مشرکین کے لئے دعا کی اجازت نہیں۔
۱۱۴. اس ارشاد سے ایک شبہے کا ازالہ فرما دیا گیا وہ یہ کہ جب کسی پیغمبر کے لئے مشرکوں کے لئے دعائے مغفرت جائز نہیں، تو پھر حضرت ابراہیم نے اپنے مشرک باپ آزر کے لئے ایسی دعا کیوں اور کیسے کی تھی؟ سو اس کے جواب میں ارشاد فرمایا گیا کہ حضرت ابراہیم کی وہ دعاء بھی محض ایفائے عہد کے لئے تھی، کیونکہ آنجناب نے اپنے باپ کی دھمکی کے جواب میں اس سے علیحدگی اختیار کرنے کے اعلان کے موقع پر اس سے کہا تھا سَاَسْتَغْفِرُلَکَ رَبِّیْ اِنَّہ کَانَ بِیْ حَفِیًّا۔ (مریم۔۴۷) یعنی یہ کہ ابا جان میں آپ کے لئے اپنے رب سے مغفرت و بخشش کی دعا کرتا رہوں گا، بیشک وہ مجھ پر بڑا ہی مہربان ہے۔ اور یہ اس لئے کہ حضرت ابراہیم بڑے ہی درد مند، غمگسار، اور رقیق القلب انسان تھے اور یہ بھی اسی وقت تک تھا کہ جبکہ حضرت ابراہیم کو اپنے باپ کی ہدایت کی امید تھی۔ لیکن جب ان کے سامنے یہ حقیقت واضح ہو گئی کہ وہ اللہ کا دشمن ہے تو پھر حضرت ابراہیم نے اس سے صاف طور پر اعلان براءت کر دیا۔ علی نبینا وعلیہ الصلوٰۃ والسلام
۱۱۷. تَابَ یَتُوْبُ تَوْبًا وَّتَوْبَۃً وَمَتَّایًا کے اصل معنی لوٹنے اور واپس ہونے کے ہوتے ہیں، پھر جب اس کی نسبت بندے کی طرف ہوتی ہے تو اس وقت اس کا مطلب ہوتا ہے کہ وہ اپنی غلط، روی کو ترک کر کے اللہ کی طرف رجوع ہو گیا۔ اور جب اس کی نسبت اللہ تعالیٰ کی طرف ہوتی ہے، تو اس وقت اس کا مطلب ہوتا ہے کہ اللہ تعالیٰ نے اپنے اس بندے کی توبہ کو قبول فرما لیا۔ اور جب اس کے ساتھ علیٰ کا صلہ بھی آ جاتا ہے جیسا کہ یہاں پر ہے، تو اس وقت یہ رحمت کے مضمون کو بھی متضمن ہو جاتا ہے، اور اس کا مطلب یہ ہو جاتا ہے کہ اللہ تعالیٰ نے اس پر نظر رحمت فرما دی۔ اور اس کو اپنی عنایات سے نواز دیا۔ جس کا لازم معنی یہ ہو جاتا ہے کہ اس نے اپنے بندے کی توبہ کو شرف قبولیت سے نواز دیا۔ ہم نے اپنے ترجمہ کے اندر اسی مفہوم کے اظہار کی کوشش کی ہے۔ والحمد للہ جل وعلا۔ سو اس ارشاد سے اس عام بشارت کا اعلان فرمایا گیا ہے جو رحمت کی گھٹا بن کر ان لوگوں پر برسی، جنہوں نے اپنے صدق و اخلاص، اور عزم و ہمت، سے اپنے آپ کو اس کا اہل ثابت کیا تھا۔ جن میں سر فہرست نبی اکرم صلی اللہ علیہ و آلہ و سلم کا ذکر فرمایا گیا، کہ اس پاکیزہ معاشرے کے گل سر سبد اور مرکز و محور آپ صلی اللہ علیہ و سلم ہی تھے۔ اور دوسرے درجے میں اس ضمن میں ان حضرات مہاجرین و انصار کا ذکر فرمایا گیا ہے، جو تنگی اور آزمائش کی اس گھڑی میں آنحضرت صلی اللہ علیہ و آلہ و سلم کی اطاعت و اتباع کے شرف سے مشرف ہوئے تھے جبکہ تنگی اور آزمائش کے اس موقع پر کچھ حضرات سے بشری تقاضوں کی بناء پر کچھ کمزوری بھی سرزد ہو گئی تھی۔ لیکن تنبیہ کے بعد وہ بھی متنبہ ہو گئے، جس کے نتیجے میں اللہ تعالیٰ نے ان سب کو اپنی رحمت و عنایت کے سائے میں لے لیا۔ کہ بیشک وہ ان سب پر بڑا ہی شفیق، نہایت ہی مہربان ہے، سبحانہ و تعالیٰ
۱۱۸. قبولیت توبہ کی اس عام بشارت کے بعد جس کا ذکر ابھی اوپر ہوا۔ اب اس ارشاد سے ان تین حضرات کی توبہ کی قبولیت کا ذکر فرمایا جا رہا ہے۔ جن کے بارے میں اوپر آیت نمبر۱٠۶ میں ارشاد فرمایا گیا کہ ان کا معاملہ ابھی التواء میں رکھ دیا گیا ہے، یہ تینوں حضرات سچے اور مخلص صحابہ کرام میں سے تھے۔ لیکن تبوک کے اس سفر کے موقع پر یہ اپنے صدق و اخلاص کے باوجود اپنی سستی اور کاہلی کی بناء پر شریک سفر نہ ہو سکے۔ نبی اکرم صلی اللہ علیہ و آلہ و سلم کی واپسی کے موقع پر جبکہ دوسرے لوگ مختلف قسم کے حیلے بہانے پیش کر رہے تھے، تو انہوں نے دربار رسالت میں حاضر ہو کر پوری سچائی کے ساتھ عرض کیا کہ اللہ کے رسول! اگر بات کسی اور کے سامنے کی ہوتی، تو ہم بھی بہت کچھ حیلے بہانے کر سکتے تھے۔ لیکن چونکہ آپ کے ساتھ ہے اس لئے ہم بغیر کسی حیل و حجت اور قبل و قال کے عرض کرتے ہیں کہ ہم سے محض سستی کی بناء پر کوتاہی ہو گئی۔ پس آپ ہمارے بارے میں جو فیصلہ فرمائیں ہمیں منظور ہے۔ تو اللہ کے رسول نے ان سے سوشل بائیکاٹ کا حکم و ارشاد فرما دیا۔ جس کے مطابق انہوں نے پچاس دن اس طرح گزارے کہ سب لوگوں نے ان سے منہ پھیر لیا۔ بیگانے بے گانے ہو گئے، عزیزوں رشتہ داروں وغیرہ سب نے ان سے قطع تعلقی اختیار کر لی، یہاں تک کہ پچاس دن کے بعد ان کو قبولیت توبہ کی بشارت سنائی گئی، اس سلسلہ میں بڑی عبرت انگیز تفصیلات ہیں، جو بڑی تفسیروں میں درج ہیں۔ ہم نے بھی اپنی بڑی تفسیر میں ان کو کافی حد تک درج کیا ہے۔ وہیں دیکھ لیا جائے، یہاں اس سے زیادہ کی گنجائش نہیں، والحمد للہ جل و علاعلی کل حال
۱۲۰. سو جب راہ حق میں نکلنے سے خیر ہی خیر ملتی ہے۔ اور اجر ہی اجر نصیب ہوتا ہے، اس راہ میں بندہ جس مشکل سے بھی گزرتا ہے، جو چوٹ بھی وہ کھاتا ہے، اور جو زخم بھی دشمن کی طرف سے اس کو لگتا ہے۔ ان میں سے ہر ایک کے بدلے میں ان کے لئے ایک عمل صالح لکھا جاتا ہے۔ جس پر جزاء کے دن میں ان کو ہر عمل صالح پر بہتر سے بہتر بدلہ ملے گا۔ تو پھر ایسے میں ان کے لئے یہ بات آخر کس طرح روا ہو سکتی ہے کہ یہ لوگ سفر جہاد میں اللہ کے رسول سے پیچھے رہیں، اور اپنی جان کو ان کی جان پر مقدم جانیں؟ اور ایسے میں یہ طریقہ کس قدر خسارے کا باعث ہے؟ والعیاذ باللہ جل وعلا، اور یہ ایک حقیقت ہے کہ اللہ تعالیٰ نیکوکاروں کے اجر کو کبھی ضائع نہیں کرتا۔ وہ تو اپنی شان کرم کے مطابق کئ گنا بڑھا کر اجر و ثواب سے نوازا، سبحانہ و تعالیٰ
۱۲۲. سو اس سے یہ ہدایت فرمائی گئی کہ ہر بڑی جماعت میں سے ایک گروہ علم دین حاصل کرنے، اور اس میں فہم و بصیرت پیدا کرنے کے لئے نکلے۔ پھر وہ لوگ اپنی قوم میں واپس آنے کے بعد ان کو سکھائیں اور بتائیں تاکہ وہ راہ راست پر آئیں، اور غلط روی اور اس کے انجام سے بچیں۔ پیغمبر کی موجودگی میں تو اس کے لئے ایسے لوگ یعنی حضرات صحابہ کرام ان ہی کی مجلس میں حاضر ہوا کرتے تھے۔ اس لئے کہ اس وقت مصدر فیض اور منبع رُشد و ہدایت ان ہی کی ذات اقدس تھی، اور روایات سے معلوم ہوتا ہے کہ حضرات صحابہ میں سے بعض نے مجلس نبوی میں حاضری کے لئے باریاں مقرر کر رکھی ہوتی تھیں، تاکہ اس طرح وہ باہمی تعاون سے اپنے اپنے کام کاج بھی جاری رکھ سکیں۔ اور مجلس نبوی کے فیوض و برکات سے بھی مستفید و فیضیاب ہو سکیں۔ اور دور نبوت کے بعد ایسے حضرات اس غرض کے لئے اپنے اپنے وقت کے اہلِ علم و فضل کی طرف رجوع کیا کرتے تھے۔ اور یہ سلسلہ جب سے اب تک جاری ہے۔ اور قیامت تک جاری و ساری رہے گا۔ ان شاء اللہ سبحانہ و تعالیٰ۔ سو دین متین کی تعلیمات مقدسہ کا حصول، اور ان کی تعلیم و تبلیغ کا فریضہ امت کا ایک اہم اور اجتماعی فریضہ اور انکے فرض منصبی کا تقاضا ہے۔ جس کے لئے حتی المقدور اہتمام و انتظام لازم ہے۔
۱۲۳. یعنی وہ ان کے ساتھ ہے اپنی نصرت و امداد کے اعتبار سے۔ یعنی اس معیت سے یہاں پر مراد معیت خاصہ ہے جو اللہ تعالیٰ کے خاص بندوں کو نصیب ہوتی ہے۔ جبکہ اس کی معیت عامہ جو کہ عبارت ہے اس کے کمال علم و قدرت سے، وہ مومن و کافر سب کے ساتھ ہے۔ یہ آیت کریمہ اس پوری سورہ کریمہ کے اصل مضمون کا نچوڑ اور خلاصہ ہے۔ کیونکہ اس سے پہلے کی مختلف آیات کریمات سے کفار و مشرکین پر اتمام حجت کر دیا گیا۔ اور ان کے لئے کسی عذر کی کوئی گنجائش باقی نہیں رہ گئی۔ تو پھر ان سے اعلان برأت، اور اب اعلان جنگ ہے۔ اور وَلْیَجِدُوْا فِیْکُمْ غِلْظَۃً کے حکم و ارشاد سے یہ واضح فرما دیا گیا کہ اب تمہارا یہ عمل ان لوگوں کے ساتھ ایسا ہونا چاہیے جس سے ان پر یہ حقیقت واضح ہو جائے کہ اب تمہارے اندر ان کے لئے موالات اور دوستی و محبت کی کوئی جگہ باقی نہیں رہ گئی ہے۔ بلکہ جس طرح وہ تمہارے اور تمہارے دین کے من حیث القوم مخالف اور دشمن ہیں، اسی طرح تم بھی من حیث الجماعت ان کے اور ان کے دین کے دشمن بنو۔ اب تک وہ تمہارے دلوں میں اپنے لئے نرم گوشہ پاتے تھے، مگر اب اس کا وقت گزر گیا۔ اس لئے اب تم لوگ اپنی غلظت و صلابت اور اپنی سختی اور پختگی سے ان کے سامنے واضح کر دو کہ اب ان کے لئے اس طرح کسی نرم گوشے کی تمہارے دلوں کے اندر کوئی گنجائش نہیں۔
۱۲۵.	سو قرآن حکیم کی جو بھی کوئی نئی سورت اور نیا حکم نازل ہوتا ہے تو اس سے اہل ایمان کے ایمان میں اضافہ ہوتا ہے، وہ اس سے خوش ہوتے ہیں، کہ خداوند قدوس کی رحمت کی ایک نئی گھٹا برس گئی۔ لیکن جن لوگوں کے دلوں میں نفاق کا روگ ہوتا ہے اس سے ان کی نجاست پر مزید نجاست کے ردے چڑھے چلے جاتے ہیں، جس کا نتیجہ یہ ہوتا ہے کہ ایسے لوگوں کو ان کی زندگی کے کسی مرحلے میں توبہ کی توفیق نصیب نہیں ہوتی یہاں تک کہ ان کی موت بھی کفر ہی کی حالت میں آتی ہے۔ اور وہ ہمیشہ کے لئے فی النَّار والسَّقر ہو جاتے ہیں، والعیاذُ باللہ العظیم۔
۱۲۶. سو ان کی اس بدبختی اور قساوت قلبی کا نتیجہ ہے کہ نہ ان کے دل توبہ کی طرف مائل ہوتے ہیں اور نہ ان کی عقلیں کوئی سبق لیتی ہیں۔ سو ایسے لوگوں کے برے اعمال کی بناء پر ان کے دل قاسی، اور ان کی عقلیں ماؤف ہو جاتی ہیں لَایَتُوْبُوْنَ اور لَا یَذَّکَّرُوْنَ کے ان دو فعلوں سے ان دونوں حقیقتوں کی طرف اشارہ فرمایا گیا ہے اور یہ اس لئے کہ توبہ دل کا فعل ہے۔ اور تذکر عقل کا سو یہ بدبخت ان دونوں سے محروم رہتے ہیں۔ والعیاذُ باللہ العظیم۔ نہ یہ توبہ کرتے ہیں، اور نہ ہی اپنی عقلوں سے کام لیتے ہیں۔ اس لئے یہ محروم کے محروم ہی رہتے ہیں۔ والعیاذ باللہ العظیم
۱۲۸. سو اس سے اس عظیم الشان احسان اور اس کے تقاضوں کی طرف توجہ دلائی گئی ہے۔ جو کہ نعمتوں کی نعمت، اور احسانوں کا احسان ہے۔ اور جس سے حضرت حق جَلَّ مَجْدُہ، نے محض اپنے فضل و کرم سے دنیائے انسانیت کو نوازا ہے، یعنی حضرت امام الانبیاء سیدنا محمد رسول اللہ صلی اللہ علیہ و آلہ و سلم کی بعثت و تشریف آوری کی نعمت، جو کہ دارین کی سعادت سے سرفرازی کی ضامن و کفیل ہے۔ اور جس سے اعراض و رُوگردانی ہر خیر سے محرومی ہے۔ والعیاذُ باللہ العظیم، وآخر دعوانا ان الحمد للہ رب العالمین، وبہٰذا قد تم التفسیر المختصر لسورۃ التوبۃ، والحمدللہ جل وعلا

*****


تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ  فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.free.com

