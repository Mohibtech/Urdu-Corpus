	

قفسِ رنگ

منیر نیازی









شبِ ویراں

یوکلپٹس کے پیڑ کے اوپر
ٹھٹھرے تاروں کے پھیلے جنگل میں
چاند تنیا اداس پھرتا ہے

یوکلپٹس کی سرد شاخوں میں
ٹھنڈے جھونکے لپٹ کے روتے ہیں

یوکلپٹس کے پیڑ کے نیچے
خشک پتّے ہوا میں اُڑتے ہیں


طلسمات

پرے سے دیکھو تو رف خوشبو، قریب جاؤ تو اک نگر ہے
طلسمی رنگوں سے بھیگتے گھر، نسائی سانسوں سے بند گلیاں
خموش محلوں میں خوب صورت طلائی شکلوں کی رنگ رلیاں
کسی دریچے کی چِق کے پیچھے دہکتے ہونٹوں کی سرخ کلیاں
پرے سے تکتی ہر اک نظر اس نگر کی راہوں سے بے خبر ہے

حنائی انگشت کا اشارہ لجائی آنکھوں کی مسکراہٹ
کبھی یوں ہی راہ چلتے اک ریشمی دوپٹّے کی سرسراہٹ
سیاہ راتوں کو ہولے ہولے قریب آتی ہوئی سی آہٹ
یہ ساری راہیں ہیں اُس نگر کی جو دائمی آنسوؤں کا گھر ہے


آخری عمر کی باتیں

وہ میری آنکھوں پر جھک کر کہتی ہے ’میں ہوں‘
اُس کا سانس مرے ہونٹوں کو چھو کر کہتا ہے ’میں ہوں‘

سونی دیواروں کی خموشی سرگوشی میں کہتی ہے ’میں ہوں‘

‘ہم گھایل ہیں‘ سب کہتے ہیں
میں بھی کہتا ہوں ’میں ہوں‘

خواب گاہ

سامنے ہے اک تماشاۓ بہارِ جانستاں
جا بجا بکھری ہوئی خوشبو کی خالی شیشیاں
نیم وا ہونٹوں پہ سرخی کے بہت مدھّم نشاں
ریشمی تکیے میں پیوست اس کی رنگیں انگلیاں
دیکھ اے دل شوق سے یہ آرزو کا کارواں
رنگ و بو کے سلسلے لعل و گہر کی وادیاں
پھر نہ جانے تو کہاں اور یہ حسیں منظر کہاں



صدا بصحرا

چاروں سمت اندھیرا گھپ ہے اور گھٹا گھنگھور
وہ کہتی ہے ’کون!‘
میں کہتا ہوں ’میں۔۔۔۔۔
کھولو یہ بھاری دروازہ
مجھ کو اندر آنے دو۔۔۔‘
اس کے بعد اک لمبی چُپ اور تیز ہوا کا شور

بازگشت

یہ صدا
یہ صداۓ باز گشت
بے کراں وسعت کی آوارہ پری
سست روَو جھیلوں کے پار
نم زدہ پیڑوں کے پھیلے بازوؤں کے آس پاس
ایک غم دیدہ پرند
گیت گاتا ہے مری ویران شاموں کے لیے


ایک آسیبی رات

کافی دیر گزرنے پر بھی جب وہ گھر نہیں آئی
اور باہر کے آسمان پر کالا بادل کڑکا
تو میرا دل ایک نرالے اندیشے سے دھڑکا

لالٹین کو ہاتھ میں لے کر جب میں باہر نکلا
دروازے کے باہر ہی اک آسیب نے مجھ کو ٹوکا
آندھی اور طوفان نے آگے بڑھ کر رستہ روکا

تیز ہوا نے رو کے کہا ‘تم کہاں چلے ہو بھائی؟
یہ تو ایسی رات ہے جس میں زہر کی موج چھپی ہے
جی کو ڈرانے والی آوازوں کی فوج چھپی ہے‘

میں نے پاگل پن کی دھُن میں مُڑ کر بھی نہیں دیکھا
دل نے دیکھے تو ہیں ایسے لاکھوں کٹھن زمانے
وہ کیسے ان بھوتوں کی باتوں کو سچّا جانے

جوں ہی اچانک میری نظر کے سامنے بجلی چمکی
میں نے جیسے خواب میں دیکھا اک خونیں نظّارہ
جس نے میرے دل میں گہرے درد کا بھالا مارا
خون میں لت پت پڑی ہوئی تھی اک ننگہ مہ پارہ

پھر گھایل چیخوں نے مل کر دہشت سی پھیلائی
رات کے عفریتوں کام لشکر مجھے ڈرانے آیا
دیکھ نہ سکنے والی شکلوں نے جی کو دہلایا

ہیبت ناک چڑیلوں نے ہنس ہنس کر تیر چلاۓ
سائیں سائیں کرتی ہوا نے خوف کے محل بناۓ

سارے تن کا زور لگا کر میں نے اُسے بلایا
’لیلیٰ!لیلیٰ! کہاں ہو تم، اب جلدی گھر آ جاؤ‘
’لیلیٰ!لیلیٰ! کہاں ہو تم؟
’لیلیٰ!لیلیٰ! کہاں ہو تم؟
عفریتوں نے میری صدا کو اسی طرح دہرایا


لیلیٰ

رات کی اونچی فصیلوں پر دمکتے لال ہونٹوں والی کالی حبشنیں خنجر بکف
اور فصیلوں سے گھرے جادو بھرے شہروں کی دھندلی روشنی میں ہر طرف
دائروں میں گیت گاتی دلہنوں کے مرمریں ہاتھوں میں بجتے زرد دف

شش جہت کی تیرگی میں دم بہ دم بڑھنے لگی ہے مور پنکھوں کی صدا
چھا رہا ہے کھڑکیوں پر سر نِگوں پھولوں بھری بیلوں کا رنگیں سلسلہ
لگ رہا ہے سرخ ریشم سے سجے کمروں میں شرمیلی نگاہوں کا رسیلا جمگھٹا

کس حسیں خاموش گلشن میں کھلا ہے میری چاہت کا دمکتی پنکھڑیوں والا گلاب
کون سے جادو بھرے کوچے میں بہتی ہے ان آنکھوں کی خمار آگیں شراب
کب فصیلِ شب کے اک پوشیدہ دروازے سے جھانکے گا وہ چمکیلا سراب
بول اے آہستہ رَو بادِ شبانہ کے نرالے نقش دکھلاتے ہوۓ گونگے رباب



خزاں

ہوا کی آواز
خشک پتوں کی سرسراہٹ سے بھر گئی ہے
روش روش پر فتادہ پھولوں نے
لاکھوں نوحے جگا دیے ہیں
سلیٹی شامیں بلند پیڑوں پہ غُل مچاتے
سیاہ کوّوں کے قافلوں سے اٹی ہوئی ہیں
ہر ایک جانب خزاں کے قاصد لپک رہے ہیں
ہر ایک جانب خزاں کی آواز گونجتی ہے
ہر ایک بستی کشاکشِ مرگ و زندگی سے نڈھال ہو کر
مسافروں کو پکارتی ہے کہ ’آؤ
مجھ کو خزاں کے بے مہر تلخ احساس سے بچاؤ‘


آتما کا روگ

شراپ دے کے جا چکے ہیں سخت دل مہاتما
سمے کی قید گاہ میں بھٹک رہی ہے آتما
کہیں سلونے شیام ہیں نہ گوپیوں کا پھاگ ہے
نہ پائلوں کا شور ہے نہ بنسری کا راگ ہے
بس اک اکیلی رادھِکا ہے اور دکھ کی آگ ہے

ڈراؤنی صداؤں سے بھری ہیں رات کی گپھائیں
اداس ہو کے سن رہی ہیں دیوتاؤں کی کتھائیں
بہت پرانے مندروں میں رہنے والی اپسرائیں
ہوئیں ہوائیں تیز تر بڑھی بنوں کی سائیں سائیں


دوری

دور ہی دور رہی بس مجھ سے
پاس وہ میرے آ نہ سکی تھی
 لیکن اس کو چاہ تھی میری
وہ یہ بھید چھپا نہ سکی تھی

اب وہ کہاں ہے اور کیسی ہے
یہ تو کوئی بتا نہ سکے گا
پر کوئی اس کی نظروں کو
میرے دل سے ہٹا نہ سکے گا

اب وہ خواب میں دلہن بن کر
میرے پاس چلی آتی ہے
میں اس کو تکتا رہتا ہوں
لیکن وہ روتی جاتی ہے


برسات

آہ یہ بارانی رات
مینھ، ہوا، طوفان، رقصِ صاعقات
شش جہت پر تیرگی امڈی ہوئی
ایک سنّاٹے میں گم ہے بزم گاہِ کائنات
آسماں پر بادلوں کے قافلے بڑھتے ہوۓ
اور مری کھڑکی کے نیچے کانپتے پیروں کے ہات
چار سو آوارہ ہیں
بھولے بسرے واقعات
جھکّڑوں کے شور میں
جانے کتنی دیر سے
سُن رہا ہوں تیری بات



موت

ہر طرف خاموش گلیاں زرد روٗ گونگے مکیں
اجڑے اجڑے بام و در اور سونے سونے شہ نشیں
ممٹیوں پر ایک گہری خامشی سایہ فگن
رینگ کر چلتی ہوا کی بھی صدا آتی نہیں

اس سکوتِ غم فزا میں اک طلسمی نازنیں
سرخ گہرے گہرے کلب اور چاند سی پیلی جبیں
آنکھ کے مبہم اشارے سے بلاتی ہے مجھے
ایک پر اسرار عشرت کا خزانہ ہے وہ چشمِ دل نشیں

پاگل پن

اک پردہ کالی مخمل کا آنکھوں پر چھانے لگتا ہے
اک بھنور ہزاروں شکلوں کا دل کو دہلانے لگتا ہے
اک تیز حنائی خوشبو سے ہر سانس دمکنے لگتا ہے
اک پھول طلسمی رنگوں کا گلیوں میں چمکنے لگتا ہے
سانپوں سے بھرے اک جنگل کی آواز سنائی دیتی ہے
ہر اینٹ مکانوں کے چھجّوں کی خون دکھائی دیتی ہے



ایک رسم

شہر کے گھر سنسان پڑے ہیں
سارے لوگ گھروں کے باہر
چاند کی پوجا کرنے گئے ہیں

وہ ویراں باغوں میں  جا کر
چاند نکلتا سیکھتے ہیں
جب مشرق پر روشنی کا
اک تیز نشان چمکتا ہے
وہ سرگوشی کے لہجے میں
کچھ منتر پڑھتے رہتے ہیں

رات گئے تک اسی طرح وہ
چاند کو جلتا دیکھتے ہیں
دوری کے ریگستانوں میں
لہو اگلتا دیکھتے ہیں



اُپدیش

جگمگ جگمگ کرتی آنکھیں، ہیرے جیسے گال
جادو ہے ہونٹوں میں اس کے بجلی جیسی چال
اس کی حنائی مٹھی میں ہے عطر بھرا رومال
جس کی مہک سے شہر بنا ہے خوشبوؤں کا جال

جو اس سارے جگ میں نہیں ہے اس کی چاہ میں مرنا
یہ تو پاگل پن ہے لوگو، ایسا کبھی نہ کرنا
زنداں

شام ہوتے ہی شرابِ عشق پی کر جھومتی شہزادیاں
دوریوں پر مسکراتی نازنینوں کی حسیں آبادیاں
خواہشوں کی آگ میں دن رات جلتے گُل بدن
اطلس و زر بفت کے محلوں کی تنہائی میں روتے سیم تن

شرم کی خوشبو سے جھکتی جا رہی معصوم چنچل لڑکیاں
اپنی محبوباؤں کے گُلریز پہلو میں بہکتے نوجواں
اجڑے شہروں کے مکانوں کے اکیلے نوحہ خواں
اپنے اپنے دائرے میں ہر کوئی بے چین ہے
گرد بادِ یاس و غم میں گُم ہے یہ کون و مکاں

تنہائی

میں، نکہت اور سونا گھر
تیز ہوا میں بجتے در
لمبے صحن کے آخر پر
لال گلاب کا تنہا پھول

اب میں اور یہ سونا گھر
تیز ہوا میں بجتے در
دیواروں پر گہرا غم
کرتی ہے آنکھوں کو نم
گئے دنوں کی اُڑتی دھول

 
ایک آدمی

کل دیکھا اک آدمی اٹا سفر کی دھول میں
گم تھا اپنے آپ میں، جیسے خوشبو پھول میںٕ
ماضی

یہ کہنہ محل، جس کے رنگیں دریچوں سے لپٹی ہوئی عشقِ پیچاں کی بیلیں
منڈیروں، ستونوں پہ پھیلی ہوئی سبز کائی
سرِ شام چلتے ہوئے سرد جھونکوں میں مسکاریاں بھر رہی ہے
جہاں اب ہوا، اُس کے پائیں چمن کے خزاں دیدہ پیڑوں کی شاخوں
پہ سرگوشیوں کے شگوفے کھلانے سے شرما رہی ہے
یہاں۔۔۔ ایک دن تھا کہ شیریں صداؤں کے جھنڈ
آرزوؤں کے بھٹکے ہوئے قافلوں کے لیے راحتوں کے نشاں تھے
یہاں ہر دریچہ
حسیں، ہمہماتے، وفا کیش چہروں کی آماجگہ تھا
یہ باغ ان گنت خوشبوؤں، چہچہاتے پرندوں،
گھنیرے درختوں کی اک دلنشیں جلوہ گہ تھا
یہ چپ چاپ سنگیں عمارت تب اتنی پُرانی نہیں تھی
مگر آج جس سمت دیکھو
نگاہوں کے کشکول میں
سوٗنے بام و در و سقف
سوکھے درختوں سے جھڑ کر گرے زرد پتّوں، چٹختی ہوئی ٹہنیوں کے سوا کچھ نہیں ہے!!


توٗ

وہاں، جس جگہ پر صدا سو گئی ہے
ہر اک سمت اونچے درختوں کے جھنڈ
ان گنت سانس روکے ہوئے چُپ کھڑے ہیں
جہاں ابر آلود شام اُڑتے لمحوں کو روکے ابد بن گئی ہے
وہاں، عشقِ پیچاں کی بیلوں میں لپٹا ہوا اک مکاں ہو!
اگر میں کبھی راہ چلتے ہوئے اس مکاں کے دریچوں کے نیچے سے گزروں
تو اپنی نگاہوں میں اک آنے والے مسافر کی
دھُندلی تمنّا لیے توٗ کھڑی ہو!!


کوششِ رائگاں
ابھی چاند نکلا نہیں
وہ ذرا دیر میں اِن درختوں کے پیچھے سے ابھرے گا
اور آسماں کے بڑے دشت کو
پار کرنے کی اک اور کوشش کرے گا


قفسِ رنگ

بہت دن ہوئے
میں نے اک بادلوں سے بھری  صبح کو
خوابگہ کے دریچے سے جھانکا
تو پائیں چمن کا ہر اک پھول
حیرت زدہ لڑکیوں کی لجائی ہوئی آنکھ کی طرح
میری طرف تک رہا تھا!!

مجھے بھول کر
اپنے بستے گھروندوں میں ہنستی ہوئی لڑکیو!
مجھ کو اس بادلوں سے بھری صبح کے
گہری حیرت میں گُم، شرم آلود پھولوں کی مانند
تمھیں دیکھ کر کانپ اُٹھنے کی
وہ اوّلیں ساعتیں یاد ہیں



سائے


کسی سائے کا نقش گہرا نہیں ہے
ہر اک سایہ اک آنکھ ہے
جس میں عشرت کدوں، نا رسا خواہشوں،
ان کہی دل نشیں داستانوں کا ملبہ لگا ہے
مگر آنکھ کا سحر
پلکوں کی چلمن کی ہلکی سی جنبش ہے
اور کچھ نہیں ہے
کسی آنکھ کا سحر دائم نہیں ہے

ہر اک سایہ
چلتی ہوا کا پر اسرار جھونکا ہے
جو دوُر کی بات سے
دل کو بے چین کر کے چلا جائے گا
ہر کوئی جانتا ہے
ہواؤں کی باتیں کبھی دور تک رہنے والی نہیں ہیں
کسی آنکھ کا سحر دائم نہیں ہے
کسی سائے کا نقش گہرا نہیں ہے


ایسی کئی شامیں

ابھی سرد بوجھل ہوا جی اٹھے گی
ابھی ناریل کے درختوں پہ، ساحل پہ
چھا جائے گا اک نشیلا اندھیرا
معطّر لبوں، مدھ بھری دھیمی باتوں
کے انبوہ ہر سمت آوارہ ہوں گے
ابھی آرزوؤں کے بے حرف کتبے
اُبھر آئیں گے

بے گل و برگ یادوں کی اجڑی ہوئی بستیوں سے
یہیں تیرگی میں،
مَیں چپ چاپ گزرے زمانوں کی قبروں کو گنتا رہوں گا
بہت دور۔۔۔ ظلمت کے قاصد ستارے چمکتے رہیں گے



ہزار داستان

جدھر بھی دیکھیں
مہکتے ہونٹوں کے سرخ گلشن کھِلے ہوئے ہیں
جہاں بھی جائیں
حیا کے نشّے سے چوٗر آنکھیں
دلوں میں گہری اداسیوں کو اُتارتی ہیں
ہزار گوشے ہیں
جن سے پاگل بنانے والی
سیاہ زلفوں کی مست خوشبو اُمڈ رہی ہے
مگر وہ اک ایسا پیارا چہرہ
جو ایک رُت کے اداس جھونکے
کے ساتھ آ کر
چلا گیا ہے



ہوا کا گیت

مرا راستہ روکنے  کی نہ کوشش کرو
میں ہوا ہوں
مری کھوج میں جنگلوں،  گلستانوں، پہاڑوں، پرانے مکانوں
میں جاؤ گے تو ایک جانکاہ دُکھ کے سوا
اور کچھ بھی نہیں مل سکے گا
سیہ کالی راتوں میں
ہلکی سی آہٹ پہ اٹھ کر
سلگتی نگاہوں سے چاروں طرف تکنے والو
کوئی تم میں ایسا بھی ہے؟
جو رواں ندّیوں، راہ چلتی صداؤں کو بانہوں کے گھیرے میں لے کر دکھا دے
چلے جانے والوں کو اک بار واپس بُلا کر دکھا دے


فریب

شام ہونے کو ہے
شام ہوتے ہی سُکھ سے بھری اک صدا
جنگلوں سے گزرتی ہوئی آئے گی
دشتِ غُربت کی ٹھنڈی ہوا
اپنے پیاروں سے دور
اجنبی راستوں پر بھٹکتے دلوں کو سُلا جائے گی

خوشبو کے رنگ

خوشبو کے اس جھونکے میں
کچھ اونچے سرد مکانوں کی
اک لمبی چور گلی ہے
اُس میں اک آواز کا جادو
رنگ جمانے آیا
ریشمی کپروں کا انگارہ
آگ لگانے آیا
بھولی ہوئی شکلوں کا بادل
نیر بہانے آیا



نارسائی

مرا دل محبت کا بھوکا
بلند، اونچے پیڑوں کے جنگل
میں چلتے ہوئے رہرووں سے یہ کہتا ہے:
’مجھ کو اُٹھا لو۔۔۔
مجھے اپنے ساتھ اُن المناک رستوں میں لے کر چلو
جن میں ہر آرزو شام کی راگنی بن گئی ہے
جہاں ہر صدا بھیگے سایوں کی خاموش محراب میں چھُپ گئی ہے
حسیں رہروو!
میں تمھارے اکیلے گھروں میں
تمھاری حزیں چاہتوں کے غم افروز گیتوں پہ رویا کروں گا‘

مرا دل محبّت کا بھوکا
اسی طرح صدیوں سے چاہت کا کشکول لے کر
گھنے جنگلوں کے حسیں رہرووں سے کہے جا رہا ہے:
"نجھے ساتھ لے کر چلو۔۔
اجنبی راستوں پر بھٹکتے ہوئے اجنبی دوستو!‘


گلِ صد رنگ

کبھی چمکتے ہوئے چاند کی طرح روشن
کبھی طویل شبِ ہجر کی طرح غمگیں
شعاعِ لعلِ حنا کی طرح مہکتی ہوئیں
کبھی سیاہیٕ کوہٕ ندا میں پردہ نشیں

سنبھل کے دیکھ طلسمات ان نگاہوں کا
دلِ تباہ کی رنگیں پناہ گاہوں گا

گوہرِ مراد

شاموں کی بڑھتی تیرگی میں
برکھا کے سونے جنگل میں
کبھی چاند کی مٹتی روشنی میں
 رنگوں کی بہتی نہروں میں
ان اونچی اونچی کھڑکیوں والے
اجڑے اجڑے شہروں میں
کن جانے والے لوگوں کی 
یادوں کے دئے جلاتے ہو؟
کن بھولی بِسری شکلوں کو
گلیوں میں ڈھونڈھنے جاتے ہو؟


موسمِ بہار کی دوپہر

ہلکی ہلکی گرم ہوا میں ہلکی ہلکی گرد
ویراں مسجد کے پیچھے تھوہر کی سبز قطار
اس کے عقب میں لال اور نیلے پھولوں کے انبار
اونچے اونچے پیڑ ہیں جیسے لمبے لمبے مرد

یا سنسان قلعے کی خاکی، اُجڑی سی دیوار
جس کے نیچے چھپے ہوئے کچھ دشمن کے سردار
ہاتھ میں پکڑے جگمگ کرتے سورج کی تلوار
چور آنکھوں سے دیکھ رہے ہیں رنگوں کا تہوار

پُر اسرار چیزیں

جب بھی تارا گرے گا اس پر
اُس کا دل تو کانپے گا
نئی نئی خواہش کا چیتا
بڑے زور سے ہانپے گا 


زندگی

شام کو سورج خود اپنے ہی لہو کی دھاریوں میں ڈوب کر
دیکھتا ہے بجھتی آنکھوں سے سوادِ شہر کے سونے کھنڈر
اس کو لے جائے گی پل بھر میں فنا کے گھاٹ پر
رات کے بحرِ سیہ کی موج ہے گرمِ سفر

دیکھتی آنکھوں سے اُفق کے سرد ساحل پر اندھیرا چھائے گا
ڈوبتا سورج ابھی بھولے دنوں کی داستاں بن جائے گا

سرسراتے ریشمی سایوں سے بھر جائے گی ہر اک رہگزر
نازنیں آنکھوں کی صورت ٹمٹمائیں گے خیالوں کے نگر
تہز سانسوں کی پہک اُڑتی پھرے گی رات بھر
توٗ بھی خوش ہو، میرے دل!، نوحہ گرٕ شام و سحر!!

 

ایک پتّے سے خطاب


اتنا اونچا اُڑ رے پتّے
جتنے اونچے تارے ہیں
جو دھرتی کو دور سے تکتی
آنکھ کو کتنے پیارے ہیں

طوفانی رات میں انتظار

اس کے ریشمی کپڑے ہیں یا تیز ہوا کا شور
چھن چھن کرتی پازیبیں ہیں یا پتّوں کا شور
آنکھیں نیند سے بوجھل ہیں پر دل بھی ہے بے چین
اسی طرح سے کٹ جاۓ گی کاجل جیسی رین


تسلّی
ابھی اور کچھ دن اکیلے پھرو
ہواؤں سے دل کی کہانی کہو
سیہ بادلوں سنگ روتے رہو
کبھی چاند کو تک کے آہیں بھرو

بہت جلد وہ شام بھی آئے گی
نئی چھب نگاہوں کو بہلائے گی
مہک گزری باتوں کی مٹ جائے گی
کویہ یاد دل میں نہیں آئے گی

گاؤں کا میلہ
میلہ ہے یہ گاؤں کا، سب ڈھول بجانے آؤ
وحشی خوں کی موجوں کا طوفان بنانے آؤ
گھر میں چھُپے ہوئے چوروں کا دل دہلانے آؤ
جسم کی پر اسرار مہک کی آگ جلانے آؤ

اونچے نیلے آسمان پر جھولے چڑھتے دیکھو
جادو کے سانپوں کو چھپ کر آگے بڑھتے دیکھو
بچّوں والی دوربین میں تارے جھڑتے دیکھو
سب رنگوں کو بھاگ بھاگ کر چور پکڑتے دیکھو



توٗ اور وہ

ایک تیسرا شخص ہے ایسا جس کی شکل بھی میری ہے
اُس نے میرے دل کی دنیا عجب رنگ سے گھیری ہے
سامنے تو کبھی آتا نہیں پر چھپ کر تکتا رہتا ہے
میرے مکاں کی دیواروں کے پرے بھٹکتا رہتا ہے
جانے کب دیوار پھاند کر چپکے چپکے آئے گا
تیری نئی تصویر اُٹھا کر اُسی طرح چھُپ جائے گا
اُسی سے ڈر کر تجھ سے جھوٹا پیار جتانا پڑتا ہے
جی نہیں کرتا پھر بھی تیرے سامنے آنا پڑتا ہے

خواہش کے خواب


گھر تھا یا کوئی اور جگہ جہاں میں نے رات گزاری تھی
یاد نہیں یہ ہوا بھی تھا یا وہم کی ہی عیاری تھی
ایک انار کا پیڑ باغ میں اور گھٹا متواری تھی
آس پاس کالے پربت کی چُپ کی دہشت طاری تھی 
دروازے پر جانے کس کی مدھم دستک جاری تھی


ایک خواہش

یخ آلود ٹھنڈی ہوا
بادلوں سے بھری شام ہو
اور طوفاں زدہ بحر کی تند موجوں کی مانند
آوازیں دیتے ہوئے پیڑ ہوں
شہر کی سُونی گلیوں میں اُڑتے ہوئے خشک پتّوں،
پر اسرار دروازے کھلنے کی مدھم صدا،
ریشمی پیرہن سرسرانے کی خوشبوؤں کا شور ہو
اور ہم چپکے بیٹھے
کسی کی جفائیں، کسی کی وفا یاد کرتے ہوئے
اپنے بے چین دل کو سُلاتے رہیں



خواہش اور خواب

اجنبی شکلوں سے جیسے کچھ شناسائی بھی تھی
چاند کچھ نکلا ہوا تھا، کچھ گھٹا چھائی بھی تھی
ایک عورت پاس آ کر مجھ کو یوں تکنے لگی
جیسے میری آنکھ میں کوئی دیکھنے کی چیز تھی
دفعتاً لِپٹی جو مجھ سے، کیا بتاؤں دوستو
وہ گھڑی بیتی جو مجھ پہ، کیا سناؤں دوستو
زخم جو دل پر لگے اب کیا دکھاؤں دوستو

جسم کی گرمی اور اُس کا درد اب تک یاد ہے
ایک ناآسودہ آہِ سرد اب تک یاد ہے



خواہش کے خواب


گھر تھا یا کوئی اور جگہ جہاں میں نے رات گزاری تھی
یاد نہیں یہ ہوا بھی تھا یا وہم کی ہی عیاری تھی
ایک انار کا پیڑ باغ میں اور گھٹا متواری تھی
آس پاس کالے پربت کی چُپ کی دہشت طاری تھی 
دروازے پر جانے کس کی مدھم دستک جاری تھی

جادو گھر

کسی مکاں میں کوئی مکیں ہے
جو سرخ پھولوں سے بھی حسیں ہے
وہ جس کی ہر بات دل نشیں ہے

کبھی کوئی اس مکاں میں جائے
اور اس حسینہ کو دیکھ پائے
تو دل میں اک درد لے کے آۓ

بھرے جہاں میں عجب سماں ہے
جدھر بھی دیکھو وہی مکاں ہے
وہی مکاں۔۔ جو حریمِ جاں ہے

ساکت زندگی

چِق سے لگی دو آنکھیں اور دیواروں کی خاموشی
چھوٹی اینٹ کے فرش پہ نیلے ریشم کا رومال
ایک اندھیرے کمرے میں اک مرد عورت کی سرگوشی

نیم کھلے دروازے کی محراب سے کافی نیچے
لکڑی کی دہلیز پہ سوکھا اور بوسیدہ ہار
اُس سے پرے کچھ رنگ برنگے پھولوں کے باغیچے
گزر رہا ہوں ایک گلی سے اپنی آنکھیں میچے


نگار خانہ

کسی کی شربتی نظر
کوئی مہکتا پیرہن
دمکتی سرخ چوڑیاں
چمکتا ریشمی بدن
کئی جھکے جھکے شجر
ہرے بنوں میں گھومتی
کوئی اداس رہگزر
حنا کے رنگ میں بسے
کسی نگر کے بام و در
رہیں گے یاد عمر بھر


طلسمِ خیال

ادھ کھُلے رنگیں نقابوں میں چمکتی بجلیاں
ہر بنِ مو سے امڈتی نکہتوں کی ندّیاں
رہروانِ نیم شب کی جستجو میں چار سوٗ
راستوں میں پھر رہی ہیں شب کی جادوگرنیاں

شام کے مسحور کُن رنگوں میں ڈوبی مورتیں
دیدۂ بے خواب کی وسعت میں پنہاں ہو گئیں
عشق کے نشّے میں چوٗر انجان پیاری لڑکیاں
نیند کی ٹھنڈی ہوا میں مست ہو کر سو گئیں


خزانے کا سانپ

ہلاکت خیز ہے الفت، مری ہر سانس خونی ہے
اسی باعث یہ محفل دل کی قبروں سے بھی سُونی ہے
 اُسے زہریلی خوشبو ؤں کے رنگیں ہار دیتا ہوں
میں جس سے پیار کرتا ہوں اسی کو مار دیتا ہوں



بھوتوں کی بستی

پیلے منہ اور وحشی آنکھیں
گلے میں زہری ناگ
لب پر سرخ لہو کے دھبّے
سر پر جلتی آگ

دل ہے ان بھوتوں کا یا کوئی
بے آباد مکان
چھوٹی چھوٹی خواہشوں کا 
اک لمبا قبرستان

چڑیلیں

گہری چاندنی راتوں میں یا گرمیوں کی دو پہروں میں
سونے تنہا رستوں میں یا بہت پُرانے شہروں میں
نئی نئی شکلوں میں آ کر لوگوں کو پھسلاتی ہیں
پھر اپنے گھر میں لے جا کر ان سب کو کھا جاتی ہیں
اسی طرح وہ گرم لہو کی پیاس بجھاتی رہتی ہیں
ویرانوں میں موت کا رنگیں جال بچھاتی رہتی ہیں
جسم کی خوشبو کے پیچھے دن رات بھٹکتی رہتی ہیں
لال  آنکھوں سے  رہگیروں کا رستہ تکتی رہتی ہیں


سپیرا

میں ہوں ایک عجیب سپیرا
ناگ پالنا کام ہے میرا
پیلے پیلے، کالے کالے
رنگ برنگے دھبّوں والے
شعلوں  سی پھنکاروں والے
زہریلی مہکاروں والے
ان کی آنکھیں تیز نشیلی
گہری جھیلوں ایسی نیلی
نئے لہو سے لال زبانیں
جیسے موت کی رنگیں تانیں
مخمل کے رومالوں جیسے
سُرخ گلابی گالوں جیسے
مجھ کو تکتے رہتے ہیں یہ
مجھ کو ڈستے رہتے ہیں یہ
مجھ پر ہنستے رہتے ہیں یہ


میں اور شہر


سڑکوں پہ بے شمار گلِ خوں پڑے ہوئے
پیڑوں کی ڈالیوں سے تماشے جھڑے ہوئے
کوٹھوں کی ممٹیوں پہ حسیں بت کھڑے ہوئے

سنسان ہیں مکان کہیں در کھلا نہیں
کمرے سجے ہوئے ہیں مگر راستا نہیں
ویراں ہے پورا شہر کوئی دیکھتا نہیں
آواز دے رہا ہوں کوئی بولتا نہیں

گلیوں میں ایک دن

یوں تو کواڑ کھولنے آئی تھی کتنے زور سے
سارا مکان بھر گیا اس کی صدا کے شور سے
غصّے سے چہرہ سرخ تھا، آنکھیں غضب بنی ہوئی
جوشِ جہاں شکست سے پوری طرح تنی ہوئی
دیکھا جو مجھ کو  سامنے تو مسکرا کے رہ گئی
سرخی وہ اشتعال کی حباب بن کے بہہ گئی



خالی مکان میں ایک رات

بادل سا جیسے اُڑتا ہو ایسی صدا سنی
آواز دے کے چھپ گیا اک سایہ سا کوئی
جب لالٹین بجھ گئی کوئی ہوا نہ تھی
سردی تھی کچھ عجیب سی، ٹھنڈے مزار سی
بیمار سی مہک تھی کسی خشک ہار کی
پھوٹی کرن کہیں سے نگاہوں کے زہر کی
باہر گلی میں چُپ تھی کسی اُجڑے شہر کی

آدھی رات کا شہر

شہر سارا سو چکا ہو اُس گھڑی دیکھو اسے
نیند میں گُم ہو چکا ہو، اُس گھڑی دیکھو اسے
اونچی اونچی کھڑکیوں میں دھیمی دھیمی روشنی
چور بن کر چھپ گئی ہے ہر مکاں میں تیرگی
حسن وحشی ہو چلا ہو اُس گھڑی دیکھو اسے
سانپ زہری ہو چلا ہو اُس گھڑی دیکھو اسے



ایک خوش باش لڑکی

کبھی چور آنکھوں سے دیکھ لیا
کبھی بے دھیانی کا زہر دیا
کبھی ہونٹوں سے سرگوشی کی
کبھی چال چلی خاموشی کی
جب جانے لگے تو روک لیا
جب بڑھنے لگے تو ٹوک دیا
اور جب بھی کوئی سوال کیا
اُس نے ہنس کر ہی ٹال دیا

ذرّوں کا ملاپ

جب نین بھی ہوئے نشیلے
کچھ بول بھی ہوئے سریلے
اور ہونٹ بہت زہریلے

اُن سے کہا نہ گیا
ہم سے رہا نہ گیا
بجلی لرز گئی
بدلی برس گئی


وعدہ خلافی


آنا تھا اُس کو پر نہیں آئی
یہ بھی عجب ہی بات ہوئی
اسی سوچ میں شام ڈھلی
اور دھیرے دھیرے رات ہوئی
جانے اب وہ کہاں پہ ہوگی
عنبر کی مہکار لیے
بیٹھے رہ گئے ہم تو یوں ہی
پھولوں کے کچھ ہار لیے

ایک دفعہ

ایک دفعہ
وہ مجھ سے لپٹ کر
کسی دوسرے کے غم میں
پھوٹ پھوٹ کر روئی تھی


ع۔ا کے لیے

آنکھیں کھول کے سّن ری گوری
میں ہوں وہ آواز
دن کا سورج ڈوب گیا تو
بنے گی گہرا راز
جتنا وقت ملے گا تجھ کو
اُس کو کام میں لا
مجھ کو کھو دینے سے پہلے
میرے سامنے آ
رو رو کر پھر ہاتھ ملے گی
جب دن بیت گیا



جُدائی


مُڑ کر دیکھا تو انجُم تھی

حیراں آنکھوں والی انجم
بڑی بڑی آنکھوں کو کھولے
مجھ کو ایسے دیکھ رہی تھی
جاتی رُت کا پھول ہوں جیسے
یا آوارہ جھونکا
جو بنتا ہے درد دلوں کا
یا آنسو آنکھوں کا



خود کلامی

مر بھی جاؤں تو مت رونا
اپنا ساتھ نہ چھوٹے گا
تیری میری چاہ کا بندھن
موت سے بھی نہیں ٹوٹے گا
میں بادل کا بھیس بدل کر
تجھ سے ملنے آؤں گا
تیرے گھر کی سونی چھت پر
غم کے پھول اگاؤں گا
جب تو اکیلی بیٹھی ہوگی
تجھ کو خوب رلاؤں گا



وطن میں واپسی

کل وہ ملی جو بچپن میں مرے بھائی سے کھیلا کرتی تھی
جانے تب کیا بات تھی اُس میں مجھ سے بہت ہی ڈرتی تھی
پھر کیا ہوا؟ وہ کہاں گئی؟ اب کون یہ باتیں  جانتا ہے
کب اتنی دوری سے کوئی شکلوں کو پہچانتا ہے
لیکن اب جو ملی ہے مجھ سے ایسا کبھی نہ دیکھا تھا
اُس کو اتنی چاہ تھی میری، میں نے کبھی نہ سوچا تھا
نام بھی اس نے بچے کا میرے ہی نام پہ رکھّا تھا
پھر کہیں اس سے بچھڑ نہ جاؤں، ایسے مجھ کو تکتی تھی
کوئی گہری بات تھی جی میں جسے وہ کہہ بھی نہ سکتی تھی
ایسی چُپ اور پاگل آنکھیں دمک رہی تھیں شدّت سے
میں تو سچ مچ ڈرنے لگا تھا اس خاموش محبّت سے

بسنت رُت

کام دیو کی دھنُش سے نکلے موہن تیکھے بان
سُکھ ساگر کی لہریں آئیں چڑھتے چندر سمان
نگر نگر میں چھڑا ہوا ہے مدھر ملن کا راگ
سدا سہاگن چنچل ناریں ہنس ہنس کھیلیں پھاگ
سرد ہوا میں کھلی ہوئی ہے ہرے رنگ کی گھاس
کُنج کُنج میں جاگ رہی ہے پیلے پھول کی باس
پھر بھی لاکھوں سندریوں کا کومل من ہے اداس


مدھر مِلن

گھر کی منڈیروں پر گھر آئی کالی گھور گھٹا
بوندوں کی رِم جھِم میں سارے شہر کا شور مِٹا
بجلی نے نیلے پربت کو لہو لہان کیا

چھت پر پا زیبوں میں دُکھ کا ساگر دوب گیا
لاج کی خوشبو کا سندیسہ چاروں اور بڑھا
بجلی نے نیلے پربت کو لہو لہان کیا

پرتگیا

کیسے میٹھے بول سنے ہیں پھر بھی خاموش رہا ہوں
اپنے ہی غم کے نشّے کی تانوں سے مدہوش ہوا ہوں
آنکھ اٹھا کر بھی نہیں دیکھا جب اس نے پرنام کیا تھا
اُس کی اندھی پوجا کا میں نے یہ انعام دیا تھا

چلی گئی تو میں نے دل کو یہ کہہ کر سمجھایا تھا
وہ اک شام کا سایہ تھا جو مجھے منانے آیا تھا

جو ہونا تھا ہو بھی چکا ہے اب میں اور نہ درد سہوں گا
میں بھی اب سے شام کا سایہ بن کر اُس کے ساتھ رہوں گا


جاگو موہن پیارے


چھپے گن کی اوٹ میں اس کے نینوں جیسے تارے
دکھ کا سندیسہ لے کر آئے چاہت کے ہرکارے
آئی نہ ملنے رادھا رانی لاکھ جتن کر ہارے
رات گزر گئ سپنوں والی جاگو موہن پیارے

سارے روپ

ہنس ہنس پریت جگاتے دیکھا
جھوٹی قسمیں کھاتے بھی

اپنی چاہ میں روتے دیکھا
ناطہ توڑ کے جاتے بھی

گہری شام کی بجلی بن کر
پربت پر لہراتے بھی

ساون کی منہ زور ہوا میں
چھت کے دیے جلاتے بھی



دوٗری کا گیت

نیل گگن کا گہرا ساگر
تارے بہتے جاتے ہیں
اپنے اپنے دُکھ کی کہانی
مجھ سے کہتے جاتے ہیں

ان کے جی کو روگ لگا ہے
چندرماں کی دوری کا
لیکن کس سے ٹوٹ سکا ہے
بندھن اس مجبوری کا

اسی اداسی کے تیروں کو
دل پر سہتے جاتے ہیں
نیل گگن کا گہرا ساگر
تارے بہتے جاتے ہیں


راستے کی سوچ

شام بھی سونے پنگھٹ جیسی گہرے گہرے بادل تھے
اب بھی مجھ کو یاد ہے جب میں چلا تھا چھُپ کے مدھوبن سے

کتنی دیر لگائی میں نے بگڑے کام بنانے میں
بیت گئے ہیں کئی زمانے جا کر واپس آنے میں

کیسے اس کے دل سے میں یہ گہری بات بھلاؤں گا
کیا منہ لے کر میں اپنی رادھا کے سامنے جاؤں گا


راستے کی تھکن

آس پاس کوئی گاؤں نہ دریا اور بدریا چھائی ہے
شام بھی جیسے کسی پرانے سوگ میں ڈوٗبی آئی ہے
پل پل بجلی چمک رہی ہے اور میلوں تنہائی ہے

کتنے جتن کیے ملنے کو پھر بھی کتنی دوری ہے
چلتے چلتے ہار گیا میں پھر بھی راہ ادھوری ہے
گھایل ہے آواز ہوا کی اور دل کی مجبوری ہے


جنگل میں زندگی

پُر اسرار بلاؤں والا
سارا جنگل دشمن ہے
شام کی بارش کی ٹپ ٹپ
اور میرے گھر کا آنگن ہے

ہاتھ میں اک ہتھیار نہیں ہے
باہر جاتے ڈرتا ہوں
رات کے بھوکے شیروں سے
بچنے کی کوشش کرتا ہوں


جنگل کا جادو

جس کے کالے سایوں میں ہے وحشی چیتوں کی آبادی
اس جنگل میں دیکھی میں نے لہو میں لتھڑی اک شہزادی

اس کے پاس ہی نگے جسموں والے سادھو جھوم رہے تھے
پیلے پیلے دانت نکالے نعش کی گردن چوم رہے تھے

ایک بڑے سے پیڑ کے اوپر کچھ گِدھ بیٹھے اونگھ رہے تھے
سانپوں جیسی آنکھیں میچے خون کی خوشبو سونگھ رہے تھے




سُندر بن میں ایک رات

رات تھی گہرے راز سی
چھپی ہوئی آواز سی
میں بھی رستہ بھول کے
چھوڑ کے ساتھی پھول سے
دیکھ کے بڑھتی رات کو
سر پر چڑھتی رات کو
ڈر کر دھوکا کھا گیا
اس جنگل میں آ گیا
یہاں عجب ہی حال تھا
بن تھا گہرے جال سا
سبز کے اندر لال سا
پیڑ تھے کچھ نمناک سے
گم سم اور غمناک سے
اونچے ہیبت ناک سے
اوپر چاند کی روشنی
نیچے گہری تیرگی
شیر دھاڑا دیر تک
جنگل گونجا دیر تک



اداس کرنے والی آواز

آدھی رات اور ایسا موسم
ساری دنیا سوتی ہے

دور سے آتی تیز ہوا
خوشبو کے ہار پروتی ہے

چھپ کر دیکھوں کون ہے یہ
جو پھوٹ پھوٹ کر روتی ہے


سفر سے روکنے والی آواز


’’ٹھہر جانا۔۔۔ ٹھہر جانا۔۔۔۔‘‘
بلاتی ہے ارے ناداں
مجھے آواز گھایل سی

سنبھل جانا۔۔ نہ رک جانا
صدا ہے یہ ارے ناداں
ہوا میں اڑتے بادل کی




ویران درگاہ میں آواز

اک بڑی درگاہ تھی اور ہلکی ہلکی چاندنی
مسکراہٹ جیسے پیلے آدمی کی نعش کی

چلتے چلتے میں نے کوئی سرسراہٹ سی سنی
ہولے ہولے پاس آئی ایک آہٹ سی سنی

دور تک کچھ بھی نہ تھا معبد کے سایے کے سوا
میری اپنی چاپ سے ہی میرا دل ڈرنے لگا

خوف سے گھبرا کے میں نے ایک ٹھنڈی سانس لی
اُف خدا! یہ سانس جیسے اک قیامت بن گئی

دیر تک جیسے سفر کرتی ہے گنبد کی صدا
تھا اثر ایسا ہی کچھ اس میری آہِ سرد کا

صحن سارا سہمی سہمی آہٹوں سے بھر گیا
بڑھ رہا ہو چھپ کے جیسے دشمنوں کا قافلہ

’’کون ہے؟‘‘ میں اک عجب موجودگی سے ڈر گیا
جیسے کوئی تھا وہاں پر، پھر بھی وہ روپوش تھا

’’کون ہے؟‘‘ ۔۔ ’’کون ہے؟‘‘ ۔۔’’کون ہے؟‘‘
یوں جواب آتا رہا جیسے کوئی بے چین لَے

’’کیا کہاں کوئی نہیں ہے؟‘‘
میں نے پھر ڈر کر کہا

’’کوئی ہے  ۔۔ کوئی نہیں ہے
کوئی ہے  ۔۔ کوئی نہیں ہے۔۔‘‘
دیر تک ہوتا رہا

جبر کا اختیار

تاج پہن کر شاہ بنوں یا گلیوں کا رہگیر
دِیا بنوں اور جلوں ہوا میں یا زہریلا تیر
میرے بس میں ہے اب سب کچھ، موت ہے میری اسیر
آسماں میرے پاؤں تلے ہے، مٹھی میں تقدیر
مجھ کو گھایل کر نہیں سکتی چاہت کی شمشیر
کتنے جتن سے توڑی میں نے خواہش کی زنجیر




ایک اور خواہش

خواہشیں ہیں دل میں اتنی جتنے اس دنیا میں غم

شوق سے جلتی جبینیں اور جادو کے صنم
مہرباں سرگوشیاں، نا مہربانی کے ستم
آنکھ کے پُر پیچ رستے، ریشمی زلفوں کے خم

اصل میں کیا ہے یہ سب؟ کچھ بھی پتہ چلتا نہیں
چاند جیسے آسماں کا جو کبھی ڈھلتا نہیں
شعلہ جیسے وہم کا، بجھتا نہیں جلتا نہیں

لاکھ کوشش کر چکا ہوں پھر بھی کچھ سمجھا نہیں
لاکھ شکلیں دیکھ لی ہیں پھر بھی کچھ دیکھا نہیں

گر خبر مل جائے مجھ کو  اس نرالے راز کی
ٹوٹ جایے حد کہیں تخئیل کی پرواز کی




وجود کی اہمیت

توٗ ہے تو پھر میں بھی ہوں
میں ہوں تو یہ سب کچھ ہے
دکھ کی آگ بھی، موت کا غم بھی
دل کا درد اور آنکھ کا نم بھی

میں جو نہ ہوتا
میری طرح پھر کون
جہاں کے
اتنے غموں کا بوجھ اٹھاتا
دوزخ کے شعلوں میں جل کر
شعروں کے گلزار کھِلاتا


فنا اور بقا

ابھی ان گنت دلربا صورتیں ہیں
جو مٹّی کے ذرّوں، ہوا کے جھکوروں، فلک کے ستاروں، گُلوں کے تعطّر میں پوشیدہ و نا دمیدہ پڑی ہیں
کبھی شام آئے گی
جب ہر جگہ ان کی باتوں کی بجتی ہوئی گھنٹیوں کے مدھُر شور کی لَے سے بھر جائے گی
ہر گلی ان کے نازک دبے پاؤں چلنے کی آہٹ کے جادو میں کھو جائے گی
ہر بجھی صبح ان کے تنفّس کی جلتی ہوئی خوشبوؤں سے مہک جائے گی
[پھر اسی طرح جیسے تم اب میرے پہلو میں چپ بیٹھی شرما رہی ہو
کبھی رات آئے گی
جب وہ بھی سولہ سنگھاروں سے سج کر
کسی پریمی کی میٹھی سنگت میں بیٹھی
خود اپنی ہی سوچوں سے شرمائیں گی

میں اور میرا خدا

لاکھوں شکلوں کے میلے میں تنہا رہنا میرا کام
بھیس بدل کر دیکھتے رہنا تیز ہواؤں کا کہرام
ایک طرف آواز اکا سورج، ایک طرف اس کا انجام
ایک طرف جسموں کی خوشبو، ایک طرف اس کا انجام
بن گیا قاتل میرے لیے تو اپنی ہی نظروں کا نام
سب سے بڑا ہے نام خدا کا اس کے بعد ہے میرا نام

میں اور میرا سایہ

ایک دفعہ میں آگے بھاگا
اور وہ میرے پیچھے
ایک دفعہ وہ آگے آگے
اور میں اس کے پیچھے

مذہبی کہانیوں کا درخت

درخت مستی میں جھومتا ہے
اسے نہ چھیڑو اسے نہ چھیڑو
اسے بس اپنے اکیلے پن میں
اُداس رہنے دو، جھومنے دو
ہمیشہ اک جیسے رات دن کے
اُجاڑ مدفن میں گھومنے دو

کبھی نہ اس کے قریب جانا
کہ اس کا پھل موت ہے ہمیشہ
اسے بس اپنے اکیلے پن میں
اُداس رہنے دو،جھومنے دو
ہمیشہ اک جیسے رات دن کے
اُجاڑ مدفن میں گھومنے دو


وجود کی حقیقت

جلتا ہے بدن سارا، بھڑکا ہے  لہو میرا
لبریز ہے شعلوں کی سُرخی سے سبو تیرا

اک سانپ مرے تن سے لپٹا ہے محبّت سے
مجبور ہے لیکن وہ زہریلی طبیعت سے

پھنکار کے ہونٹوں پر  ڈستا ہے وہ جب مجھ کو
لگتا ہے عجب اس کی آنکھوں کا غضب مجھ کو
اور زہر دکھاتا ہے اک خوابِ طرب مجھ کو

آتی ہے سزا بن کے یاد اپنی حقیقت کی
خواہش کے جہنّم میں اک چیخ مسرّت کی


ایک باغی بیٹے کی تصویر

باپ مرتا جا رہا تھا، ماں بہت دلگیر تھی
چپ تھی بس جیسے وہ کوئی خواب کی تصویر تھی

ہر طرف پیروں کے سائے، شام تھی تنہا بہت
اور بیٹا باپ کے اس حال پر رویا بہت

دیکھ کر اک دوسرے کو کوئی بھی بولا نہیں
کیا تھا ن کے سخت دل میں، راز یہ کھولا نہیں

دل دکھی تھے، نظریں گہرے غم نصیبوں کی طرح
پھر بھی دونوں لگ رہے تھے دو رقیبوں کی طرح


میرے دشمن کی موت

تیغ لہو میں ڈوبی تھی اور پیڑ خوشی سے جھوما تھا
بادِ بہاری چلی جھوم کے جب اس نے مجھے دیکھا تھا
گھایل نظریں اُس دشمن کی ایسے مجھ کو تکتی تھیں
جیسے انہونی کوئی دیکھی ان کمزور نگاہوں نے

یہ انصاف تو بعد میں ہوگا، کیا جھوٹا کیا سچّا ہے
کون یقین سے کہہ سکتا ہے، کون برا کون اچھا ہے
لیکن پھر بھی ایک بار تو میرا دل بھی کانپا تھا
کاش یہ سب کچھ کبھی نہ ہوتا میں نے دکھ سے سوچا تھا
گھایل نظریں اُس دشمن کی گہری سوچ میں کھوئی تھیں
جیسے انہونی کوئی دیکھی ان کمزور نگاہوں نے

کون ہوں میں اور کون تھا وہ جس پر ہونی نے وار کیا
کون تھا وہ جس شخص کو میں نے بھری بہار میں مار دیا





گیت



گیت


اے صاحبِ جمال
اب آ کے دیکھ تیرے لیے کیا ہے میرا حال
اے صاحبِ جمال

کچھ رحم کر نہ اتنے تغافل سے کام لے
آ اور مسکرا کے مرا ہاتھ تھام لے
تیرے بغیر مجھ کو تو جینا ہوا محال
اے صاحبِ جمال

دنیا سے دور، اس کی بھری محفلوں سے دور
چوکھٹ پہ تیری آ کے گرا ہوں غموں سے چور
پردہ اُٹھا کے سُن بھی ذرا اب مرا سوال
اے صاحبِ جمال


گیت


نیلے نیلے آسمان پر بادل ہیں چمکیلے
جانے کیا دیکھا گوری نے ہو گئے نین نشیلے
		نیلے نیلے آسمان پر۔۔۔۔۔

سایہ بن کر دل سے گزری یاد گئی برساتوں کی
یا دیکھی تصویر نظر نے پیار میں ڈوبی راتوں کی
		نیلے نیلے آسمان پر۔۔۔۔۔

روشنیاں سی چمک رہی ہیں آھ کسی کی نگاہوں میں
چلی ہوا دیوانی ہو کر، پھول برس گئے راہوں پر
		نیلے نیلے آسمان پر۔۔۔۔۔

اُڑی مہک کالے بالوں سے، جیسے دور اندھیرے میں
پھلواری کوئی کھلی ہوئی ہو دیواروں کے گھیرے میں
		نیلے نیلے آسمان پر۔۔۔۔۔


پرانے گھر کا گیت

شام ہوئی گھر آ باورے، شام ہوئی گھر آ
تو نے سفر میں کیا کچھ دیکھا ہم کو بھی تو سنا باورے
		شام ہوئی گھر آ

کیسے کیسے لوگ ملے تھے، کیا تھا ان کا نام
کہاں کہاں کی خاک اُڑائی، کہاں کیا بسرام
کون تھا جس نے تیرے دل سے مجھ کو دیا بھلا، باورے
		شام ہوئی گھر آ

پچھلے پہر کا چاند تھا کتنا چپ چپ اور اداس
اک سایہ خاموش کھڑا تھا دیواروں کے پاس
یاد ہے اس نے تجھے کہا تھا ’’آج رات مت جا‘‘، باورے
		شام ہوئی گھر آ



گیت

کب تک چلتا رہے گا راہی ان انجانی راہوں میں
کب تک شمع جلے گی غم کی ان بے چین نگاہوں میں

وہ بھی بھول گیا ہوگا تجھے دنیا کے جنجالوں میں
کتنا بدل گیا ہے توٗ بھی آتے جاتے سالوں میں
گا کوئی گیت خوشی کا پاگل، کیا رکھّا ہے آہوں میں

مل بھی گیا وہ، پھر کیا ہوگا؟ لاکھوں ملتے دیکھے ہیں
یہ گلزار تو رات کی چُپ میں سب نے کھِلتے دیکھے ہیں
رات کٹی تو خاک اڑتی ہے پیار کی جلوہ گاہوں میں
کب تک ۔۔۔۔۔۔۔۔


گیت

کس کو ڈھونڈھنے گھر سے نکلی ۔۔ اے راتوں کی ہوا
کہاں ہیں تیرے من کے موہن۔۔ کچھ تو بھید بتا
اے راتوں کی ہوا

اس کی کھوج میں چلتے چلتے تھکیں گے تیرے پاؤں
پھر بھی دور رہے گا تجھ سے اس پریتم کا گاؤں
چھوڑ یہ دکھ کا کھیل بانوری۔۔ گھر کو واپس جا
اے راتوں کی ہوا

پربت کے نیلے جھرنوں کو اپنے گیت سنا
اونچے اونچے پیڑوں والے بن کی ہنسی اُڑا
اے راتوں کی ہوا


گیت

چاروں کھونٹ مُرلیا باجے، دھن موہن متواری

جمنا تٹ پر آن براجے سانورے شیام مراری
چاروں کھونٹ مُرلیا باجے، دھن موہن متواری
جس کو سن کر سوچ میں کھوئی گئی بربدا بن کی ناری
	چاروں کھونٹ مُرلیا باجے، دھن موہن متواری

جنم جنم سے یہی مرلیا موہ کے گیت سنائے
برندا بن کی ناری کو جمنا کے تٹ پہ بلائے
کیسے کوئی لاج کے بندھن توڑ کے پریت نبھائے
	گرج گرج کے جی کو جلاتی آئی بدریا کاری


گیت

شور کرتے گونجتے گھنگھور کالے بادلو
لاؤ اس بھولے سمے کی دل جلاتی شام کو
	شور کرتے گونجتے گھنگھور کالے بادلو

ہونٹ جلتے دیپ، آنکھیں رنگ کی پچکاریاں
اپنے اپنے دھیان میں ڈوبی سجیلی ناریاں
اس رسیلی راس کو بس دور سے تکتے رہو
	شور کرتے گونجتے گھنگھور کالے بادلو

بانسری کی دھن کہیں سوٗنے بنوں میں کھو گئی
رادھِکا موہن کا رستہ تکتے تکتے سو گئی
ڈھونڈھ کر لاؤ کہیں سے اس سلونے شیام کو
	شور کرتے گونجتے گھنگھور کالے بادلو



گیت

جس نے مرے دل کو درد دیا
اُس شکل کو میں نے بھلایا نہیں

اک رات کسی برکھا رت کی
کبھی دل سے ہمارے مٹ نہ سکی
بادل میں جو چاہ کا پھول کھِلا
وہ دھوپ میں بھی کمھلایا نہیں

	جس نے مرے دل کو درد دیا
    اُس شکل کو میں نے بھلایا نہیں

کجرے سے سجی پیاسی آنکھیں
ہر دوار سے درشن کو جھانکیں
پر جس کو ڈھونڈھتے میں ہارا
اُس روپ نے درس دکھایا نہیں

	جس نے مرے دل کو درد دیا
    اُس شکل کو میں نے بھلایا نہیں


ہر راہ پہ سندر نار کھڑی
چاہت کے گیت سناتی رہی
جس کے کارن میں کوی بنا
وہ گیت کسی نے سنایا نہیں

	جس نے مرے دل کو درد دیا
    اُس شکل کو میں نے بھلایا نہیں


۔۔۔۔۔۔۔۔۔۔۔۔۔۔۔۔۔۔
"جنگل میں دھنک" مجموعے کی نظمیں اور گیت

ٹائپنگ اور ای بک کی تشکیل : اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com
