


خاک زادوں کے بس میں کہاں۔۔۔


گلناز کوثر











یاد رکتی نہیں 



ٹوٹتی ہے کبھی آنکھ سے
قطرۂ آب بن کر پھسلتی ہے رخسار کی
نرم ڈھلوان پر
سسکیوں کی صدا سے الجھتی ہے گاتی ہے
دل کے کسی تار کو چھیڑتی ہے مسلسل کہیں
گدگداتی ہے سوئے ہوئے کیسے ارماں
مچلتے، سلگتے ہوئے، نرم جذبوں کو چھوتی ہے دھیرے سے
لیکن کہیں یاد رکتی نہیں

مجھ سے کہتی ہے چھو لو مجھے دوڑ کر
ہو سکے تو جکڑ لو مجھے مٹھیوں میں ،
میں لمحوں کے لمبے تسلسل کی ہر اک کڑی میں پروئی ہوئی
ایک زنجیر ہوں
اور میں تکتی ہوں حیرت سے جیسے ابھی یہ یہاں
میرے پہلو میں دھڑکی تھی لیکن ابھی
دور سے گنگناتی ہوئی اک صدا بن کے ملتی ہے
بہتی ہے سانسوں کے دھارے میں 
رہتی ہے جیون سفر میں میرے ساتھ
میں جو کبھی
رک بھی جاؤں مگر
یاد رکتی نہیں
سرسراتی ہے پتوں کے پیچھے
کہیں چاند کی اوٹ سے
جھانکتی ہے جھلکتی ہے
شبنم کی شفاف بوندوں میں 
جھونکوں کی باہوں میں ہلکورے لیتی ہوئی
ڈولتی ہے مچلتی ہے
چھو لے گی جیسے کسی ان کہی کو
کہیں درد کے۔۔۔ایک سیلاب میں
بہتی جاتی ہے ان دیکھے برفیلے رستوں پہ
پلکوں کے پیچھے کہیں جھلملاتی ہے
بجھتی ہوئی راکھ سے
اک دھواں بن کے اٹھتی ہے اور تیرتی ہے کہیں
ڈبڈبائی ہوئی آنکھ کے پانیوں میں 
سلگتی ہوئی پتلیوں کے تلے ڈگمگاتی ہے
دکھ کی کوئی موج اندھا تلاطم ہو
طوفاں ہو جھکتی نہیں۔۔۔۔
یاد رکتی نہیں 




جون ایلیا کے لیے ایک نظم


ہواؤ!!
کس دیے کی لو پہ تم نے ہاتھ رکھا ہے
سسکتے ، ڈولتے تاریک منظر کو
ہماری نم گزیدہ آنکھ نے مشکل سنبھالا ہے
یہ کیا کہ ننھے جھونکے نے
شبستاں پھونک ڈالا ہے
دیا وہ جس کے در سے
روشنی جب دان میں ملتی
تو حرفوں کے سیہ اندھیر رستوں سے
اجالے پھوٹ پڑتے تھے
دیا وہ بجھ گیا ہے
دیا وہ بجھ گیا ہے
اور دھواں اک سیدھی ، سوکھی شاخ کے جیسے چٹختا ہے
ذرا سوچو۔۔۔دھوئیں کی شاخ سے بل کھا کے ٹوٹے
ننھے مرغولے کا جیون
کتنا ہوتا ہے
تو ہم بھی روشنی کے سارے چہرے
کاغذوں کے خالی خاکوں میں
سجا کر بھول جائیں گے
مگر پھر یوں کسی تاریک شب میں جب کوئی
روشن ستارا ٹوٹ جائے گا
ہمیں یہ دھند میں رکھا دیا بھی یاد آئے گا ۔۔۔۔۔۔۔۔۔



قیدی چڑیاں



سائیکل کے پیچھے
اک پنجرے میں چکراتی
نازک چڑیو
صبح کے گم صم سناٹے میں
کیسا شور اٹھاتی ہو
اونگھتے اور ٹھٹھرتے
رہ گیروں کے دل میں
چیخ چیخ کر
برسوں سے سوئے سمٹے
اک درد کا تار
ہلاتی ہو
چڑیو ایسے ہمک ہمک کر
غل کرتی تو ہو پر دیکھو
ان کانوں میں
لووں تلک سیسہ بہتا ہے
اور پلکوں کے پیچھے پتھر
اور قدموں کے نیچے تختے
ہر دم ڈولتے رہتے ہیں
تم تو پنجرے میں بھی اپنے
پر پھیلائے رکھتی ہو
تم اچھی ہو
کم سے کم
اک ہوک اٹھائے رکھتی ہو





فیصلہ تو کرنا ہے


نم زدہ نگاہوں میں
آہنی لکیروں کے
ڈولتے ہوئے سائے
پھیلتے ہوئے منظر
ڈگمگاتے قدموں سے
ٹوٹتے ہوئے تختے
سرسراتی سانسوں میں
تھرتھراتے ہونٹوں پر
ان کہی کی آہٹ ہے
جسم کے سمندر کی
موج موج کٹتی ہے
اور لہو اچھلتا ہے
اور لہو تو اچھلے گا
دلگداز لمحے سے
وقت کی طنابوں کو
تھام کر گزرنا ہے
زندگی کٹھن ہو گی
زندگی سے لڑنا ہے
دیر سے سہی لیکن
فیصلہ تو کرنا ہے





دو دیے



ظلمت شب کی چشم پریشان میں
کسمساتے ہوئے
دو دیے
ایک سہمے ہوئے طاق پر
ٹمٹماتے ہوئے
ملگجی ، ماند پڑتی ہوئی روشنی،
زرد رو ، بے اماں
ایستادہ ستوں سے الجھتا، لپٹتا،
لرزتا دھواں
دو نگاہیں مگر
آنچ دیتی ہوئی
بے زباں سسکیاں
روح میں دفعتاً
تھرتھراتی ہوئی
سانس کی ڈوریاں
تیرتی ہیں کسی ڈبڈبائی ہوئی
آنکھ میں دو لویں۔۔۔ مستقل
اور کہیں تیز جھونکوں
کی آہٹ پہ بھی
کانپ اٹھتا ہے دل



اجل کے لمحو



یہ کشت الفت کی زرد مٹی
یہ سہمی شب کے اداس تارے
سوال دست اجل کی جانب
ہزارحیرت سے تک رہے ہیں
ابھی لہو سے کسی بھی چہرے کا
نقش بننے میں دن پڑے تھے
زمیں کے آنچل سے
بیج باندھے ہی تھے صبا نے
کہ جن سے زندہ دھڑکتی کونپل
کو پھوٹنا تھا
سنہری ، نوخیز ، نرم کونپل
جو دلبری کے حسیں مناظر کا آئینہ تھی
جو چاند راتوں سے گزرے لمحوں کا نقش پا تھی
وہ ننھی معصوم بند پلکیں
کسی بھی روشن یا تیرہ ساعت
سے اجنبی تھیں، ناآشنا تھیں
ادھورے ہونٹوں کی نغمہ گاہ سے
نکلتی بے صوت ان صداؤں سے گیت بننے
میں دن پڑے تھے
بہ نوک نشتر ہیں
آرزوؤں کے سارے ریشے
نوازش گل کی داستاں بھی
عنایت شاخ آشیاں بھی
کہ جس پہ چاہت
کے پھول آنے میں دن پڑے تھے
اجل کے لمحو
بدن کی گٹھڑی
سے زندگی کا سراغ پانے
میں دن پڑے تھے


سفر


تھکے تھکے سے پاؤں
دور منزلوں کے سلسلے عجیب سے
وہ سامنے پڑاؤ بھی
مگر نہ جانے کیوں ہر ایک بار
پھیلتے رہے ہیں
سامنے نگاہ کے
یہ رنگ ہیں کہ راستے
بڑھی ہے لہر کاٹتی ہے کلبلاتی ڈوریاں
یہ لہر درد کی ہے یا کچھ اور ہے۔۔۔عجیب ہے
تھکے تھکے سے پاؤں
اندھے راستوں پہ بیکراں مسافتیں
بڑھاؤ ہمتیں، کوئی بھی گیت چھیڑ دو مگر رکو نہیں
کٹے پھٹے وجود کوکسی بھی تال پہ چڑھاؤ
دھڑکنوں کو جوڑ لو
یہ گیت ، تال ، دھڑکنیں
یہ تیرگی کا ، روشنی کا فرق اور فاصلہ عجیب ہے
یہ میں ہوں میری منحنی پکار سن کے
ڈولنے لگا ہے یہ جہان کہ رہا ہے وہم دیر سے
پکارتے رہے ہیں میرے ساتھ
میرے لوگ میرے ساتھ ہیں
کہ چل رہے ہیں گرد رنگ راستے
امڈ رہی ہیں بدلیاں
یہ گاڑھے گاڑھے بادلوں کے غول،
گرد راستوں کا میل بھی عجیب ہے
میں قید ہوں کسی گھڑی کی پھیلتی خلاؤں میں
یا تیرتا ہے وقت،
ڈولتا رہا ہے زندگی کے ساتھ ساتھ جسم کی گپھاؤں میں
عجیب ہے
یہ وقت درد راستہ
یہ جسم بھی یہ جان بھی
یہ زندگی کا سلسلہ
عجیب ہے



‎AFTER BLAST‎

نہیں نہیں ۔۔
یہ جھوٹ ہے
دھڑک رہے تھے ہم یہاں
یہیں کہیں
یہیں کہیں پہ ان حسین پتیوں سے
کھیلتی رہی تھیں شوخ تتلیاں
اسی جگہ جھکی ہوئی تھی شاخ گل
کہ کھولتی ہو پیچ و خم
ہوائے مشک بار پر
ابھی ابھی تو بن رہے تھے خواب ہم
حسین زندگی کے خواب
تیرتے تھے دیر تک
فضاؤں میں۔۔۔یقیں نہ ہو
یقیں نہ ہو تو نیلگوں
ہوا کو چھو کے دیکھ لو
دھڑک رہے تھے ہم یہاں
یہیں کہیں۔۔۔



کیا رکھا ہے


چھوڑو کیا رکھا ہے ۔۔۔اب یہ چھوٹی چھوٹی
چبھنے والی ۔۔۔نوکیلی سی باتیں
تم کیا ڈھونڈ رہے ہو
نہیں یہاں اب کچھ بھی نہیں ہے
سچ کہتے ہو درد بڑا تھا
لیکن اب تو کچھ بھی نہیں ہے
آخری منظر کیا دیکھا تھا
اندھی رت اور گہرے سائے
ارے ذرا نرمی سے۔۔نازک پھول سا لمحہ
کیا ہے جو اب شاخ سے ٹوٹ کے گرنے لگا ہے
پھول تو پھول ہے لیکن دل کچھ بھول رہا ہے
پلکوں کے پردوں کے پیچھے۔۔۔کیا ہے۔۔۔کیاہے
آہ یہاں اب کچھ بھی نہیں ہے
تم جو کل آتے تو ۔۔۔لیکن
سچ کہتے ہو
خاک اڑاتے کمرے میں
رکھا بھی کیا ہے
یونہی خالی بیٹھے بیٹھے دیر ہوئی ہے
دیکھو سورج ڈھلنے لگا ہے
کہاں چلو گے
شہر میں چاروں جانب سورج ڈھلنے لگا ہے
لیکن تم کیا دیکھ رہے ہو
دیر ہوئی ہے
میرے پتھر قدموں کے نیچے یہ دھرتی۔۔۔رکی ہوئی ہے۔۔
ہاں پر تم کہہ کر تو دیکھو
لیکن چھوڑو۔۔۔کیا رکھا ہے
بس تم ہنستی کھیلتی، چھوٹی چھوٹی باتیں کرتے رہو گے
سورج ڈھلتے ڈھلتے آخر ڈھل جائے گا
اور پرے دو پیڑ ہیولے بن جائیں گے۔۔۔



تمہاری آنکھوں کے لیے ایک نظم


کھوئی کھوئی سبک تتلیاں
دھیرے دھیرے بہت کپکپاتے ہوئے
اور لرزتے ہوئے
اجلے حیراں کٹوروں کے نمناک گوشوں کو
چھوتی ہیں۔۔۔ڈرتی ہیں ۔۔ ڈر کے پلٹتی ہیں
بے تاب ۔۔۔ دھڑ دھڑ دھڑکتی ہوئی
جھالروں کے تلے
لمحہ لمحہ سلگتی ہوئی ۔۔۔ بدلیاں
کھوجتی ہیں نئے آسماں ۔۔۔ تتلیاں
کھوئی کھوئی، پریشان ،گُم صُم ، بھٹکتی ہوئی
قطرہ قطرہ پگھلتی ہوئی کرچیاں
وقت کی راکھ سے
ادھ بُنے خواب چنتی ہیں
چپکے سے لکھتی ہیں ۔۔۔سہمی ہوئی۔۔۔ درد کی داستاں
الجھی الجھی ہوئی بے زباں تتلیاں
سوچتی ہیں بہت
کچھ بھی کہتی نہیں
ڈوبتی ہیں، ابھرتی ہیں
برفاب ساحل پہ ٹوٹی ہوئی ۔۔۔ کشتیاں
تیز سرکش ہواؤں کے دھارے پہ بہتی ہوئی
پر شکستہ ، بہت ہولے ہولے سنبھلتی ہوئی ۔۔۔ تتلیاں
چوری چوری اترتی ہیں گمنام رستوں پہ
کب سے بھڑکتے ہوئے اک الاؤ کو چھوتی ہیں
جلتے ہوئے سرد، بے چین دل پہ میرے
ہاتھ رکھتی ہیں پر
کچھ بھی کہتی نہیں
دھیرے دھیرے ۔۔۔بہت کپکپاتے ہوئے
اور لرزتے ہوئے
کھوئی کھوئی سبک تتلیاں





اسی میں عافیت ہے ہم ۔۔۔۔


اسی میں عافیت ہے ہم
صبح سے شام تک پتلے ورق
ان پتلیوں میں گاڑتے جائیں ۔۔۔
اچٹتی کوری تحریریں ۔۔۔
ادق لفظوں کو دہرائیں ۔۔
سویرے سے ہی اپنے خالی چہرے پر
کسی بھی تمتماتے جوش کو کس کے چڑھائیں
اور لکڑی سے بنے تختے کے نیچے ٹانگیں جوڑیں
سر جھکائیں ۔۔۔۔اجنبی بے صوت سی دنیا میں کھو جائیں ۔۔۔
اسی میں عافیت ہے جو وہ کہتے ہیں ۔۔۔
ہم اپنے آپ کی جانب کبھی بھی لوٹ نہ پائیں ۔۔۔



ایک برزخ کھلا ہے میری روح میں


کیسا حیلہ کروں
رات کٹتی نہیں
ایک برزخ کھلا ہے میری روح میں
اندھی الفت کی بے تاب سی سرخوشی
دوڑتی ہے میرے جسم میں
بے بیاں وصل کی لذتیں
میرے احساس میں گل کھلاتی ہیں
شب کچھ ڈھلکتی ہے
اور ساتھ ہی
میری پلکیں بھی خواب اور خواہش کی آغوش میں
ڈھلکی ڈھلکی سی ہیں
پر اچانک کہیں جاگتی ہے کوئی کپکپی
خوف کی زد میں آئے ہوئے جان و دل
اک کماں ایسے کھنچتے چلے جاتے ہیں
ایک سایہ کھرچتی ہوں اپنے بدن سے مگر
ایسا ممکن نہیں
کیسا حیلہ کروں
رات کٹتی نہیں
مجھ سے آ کے یہ کہتی ہے
اترو میری تیرگی میں جہاں
کوئی روزن نہیں
کوئی رستہ نہیں
ایک برزخ کھلا ہے میری روح میں
رات کٹتی نہیں
کیسا حیلہ کروں



رقص گریہ

ابھی ابھی تو کھلا تھا اک بھید آئینوں پہ
لرزتی شبنم کے پاؤں ٹھہرے ہی تھے گلوں پہ
ابھی کہیں گزری شام کا اک حسین جھونکا
سجل سی خوشبو کو رمز نغمہ سکھا رہا تھا
ابھی تو خوابوں کا در بھی دل پہ نہیں کھلا تھا
ابھی تو ٹوٹے ہوئے کھلونوں کا بکس
یونہی دھرا ہوا تھا۔۔۔
ستم گروں نے یہ کیا کیا ہے
کہ آرزو کی سجیلی موجوں
کو رقص گریہ سکھا دیا ہے
وہ دل وفا کا دیا تھا جس کو
چراغ محفل بنا دیا ہے ۔۔۔


سن رائیگاں

وہی رنجشیں وہی رغبتیں
وہی سلسلہ کسی یاد کا
وہی راستے ، وہی فاصلے
وہی رفتگان گریز پا
کبھی جذب و شوق کے درمیاں
کبھی رنج و درد کے امتحاں
وہی رنگ و رقص حیات و جاں
وہی ابتلا ، وہی مبتلا
کسی رات چاند کو پا لیا
تو اداس گھر کو سجا لیا
کسی شام درد فراق نے
یونہی دل سے ہاتھ اٹھا لیا
پس حرف اب بھی رکی رہی
میرے دل کی سہمی ہوئی صدا
وہی التفات کی التجا
وہی بے نوا وہی بے روا
اسی التماس کے ماسوا
سن رائیگاں سے ملا ہے کیا



مجھے گھر جانا ہے

آہ دور وطن کے درو دیوار سے اٹھتی ہوئی آوازیں اور خوشبوئیں ۔۔۔ دل کیسےان ٹکڑوں کو چن چن کر جوڑ رہا ہے ۔۔۔اس سمے ہر سمت سحری کی پکار ہو گی ۔۔۔ کہیں کچن میں برتن اور چوڑیاں مل کر کھنکتے ہوں گے ۔۔۔ توے پر چڑچڑاتے ہوئے چٹختے ہوئے پراٹھے اور دہی کے ڈول بجتے بجاتے ۔۔۔ اکھڑے قدم نیند سے بوجھل آنکھیں ۔۔۔آہ جن میں اب وحشت ناچتی ہے ۔۔۔ تیس دن کی وہ ساری سرگرمیاں تب تو تمہیں ایک خوامخواہ کی مشقت ہی لگا کرتی تھیں ۔۔۔ دیکھ لو اب کوئی تمہیں اٹھانے جگانے کھینچنے والا نہیں ۔۔ سمجھانے والا بھی کون ہے ۔۔۔ پر اب خود بخود کوئی شے اتنی دور سے کھینچتی ہے ۔۔۔ وطن کی گلیوں کا شور ۔۔۔ بازاروں کی رونق ۔۔۔ درزی کے چکر ۔۔۔ مہندی ۔۔۔ چوڑیاں ۔۔۔ عیدی ۔۔۔ یہاں ان بے مروت سرد فضاؤں میں بس سکوت ہی سکوت ہے ۔۔۔ اگر بھولے بھٹکے کہیں سے رمضان مبارک یا عید مبارک کا پیغام آ جائے تو یوں لگتا ہے کسی نے زخم چھیل دیے ہوں ۔۔۔ پینتس برس ہر چاند رات تمہارے سرہانے مہربان ہاتھ رنگ برنگی چوڑیاں دھرتے رہے ۔۔۔ کبھی تم نے نگاہ اٹھا کر نہ دیکھا ۔۔۔ پرواز کے دنوں میں کہاں کچھ دکھتا ہے ۔۔ اب وہ چوڑیاں رکھنے والے ہاتھ زمین کا رزق ہوئے ۔۔۔ اور چوڑیوں کے سارے رنگ صرف تمہاری یادوں میں زندہ ہیں ۔۔۔ دل ہار گیا پرواز چھوٹ گئی ۔۔۔ پر ٹوٹ گئے ۔۔۔ اب یہ چھوٹی چھوٹی یادیں بھی کچھ برسوں میں اپنی موت آپ مر جائیں گی ۔۔۔ وہی سرد فضائیں اور سکوت ہی سکوت ۔۔۔

لمبی لمبی سڑکیں اور اجنبی چہرے ۔۔۔ ہائے ہیلو بائے ۔۔۔ ہونٹ سب کے لیے ہنستے ہیں پر دل میں جیسے کوئی لگاتار گریہ کرتا ہے ۔۔۔ پکار اٹھاتا ہے ۔۔۔ مجھے گھر جانا ہے ۔۔ مجھے ۔۔۔۔ گھر ۔۔۔جانا ۔۔۔ہے ۔۔۔ چلے بھی جائیں پر وہاں گھر کی جگہ صبح شام ایک بگولہ چکراتا پھرتا ہے ۔۔۔


دیکھ لو اب کوئی تمہیں اٹھانے جگانے کھینچنے والا نہیں ۔۔ سمجھانے والا بھی کون ہے ۔۔۔ پر اب خود بخود کوئی شے اتنی دور سے کھینچتی ہے ۔۔۔ وطن کی گلیوں کا شور ۔۔۔ بازاروں کی رونق ۔۔۔ درزی کے چکر ۔۔۔ مہندی ۔۔۔ چوڑیاں ۔۔۔ عیدی ۔۔۔

یہاں ان بے مروت سرد فضاؤں میں بس سکوت ہی سکوت ہے ۔۔۔ اگر بھولے بھٹکے کہیں سے رمضان مبارک یا عید مبارک کا پیغام آ جائے تو یوں لگتا ہے کسی نے زخم چھیل دیے ہوں ۔۔۔

پینتس برس ہر چاند رات تمہارے سرہانے مہربان ہاتھ رنگ برنگی چوڑیاں دھرتے رہے ۔۔۔ کبھی تم نے نگاہ اٹھا کر نہ دیکھا ۔۔۔ پرواز کے دنوں میں کہاں کچھ دکھتا ہے ۔۔ اب وہ چوڑیاں رکھنے والے ہاتھ زمین کا رزق ہوئے ۔۔۔ اور چوڑیوں کے سارے رنگ صرف تمہاری یادوں میں زندہ ہیں ۔۔۔ دل ہار گیا پرواز چھوٹ گئی ۔۔۔ پر ٹوٹ گئے ۔۔۔ اب یہ چھوٹی چھوٹی یادیں بھی کچھ برسوں میں اپنی موت آپ مر جائیں گی ۔۔۔ وہی سرد فضائیں اور سکوت ہی سکوت ۔۔۔


حیات رواں

بظاہر کہیں کوئی ہلچل نہیں ہے
حیات رواں اپنے مرکز سے چمٹی ہوئی ہے
بہت عام، بیکار ، الجھے دنوں کی
ملائم سی گٹھڑی میں رکھی ہوئی
یہ فقط ایک بے نام سہی دوپہر ہے
ہوا چل رہی ہے
نہ جانے کہاں
گہرے بےچین بادل کے ٹکڑے
اڑے جا رہے ہیں
پریشان سڑکوں پہ بہتے ہوئے زرد پتے،
فضا میں بکھرتا ہوا کچھ غبار مسلسل
ذرا پل دو  پل کو بہت دور پتوں پہ ہنستا ہوا
تیز سورج
مگر پھر چمکتی ہوئی اک کرن پہ
جھپٹتے ہوئے گدلے بادل
وسیع آسماں کی سطح پر ٹھہرتے نہیں ہیں
ہوا چلتی رہتی ہے رکتی نہیں ہے
درختوں پہ شاخیں
ادھر سے ادھر ڈولتی ہیں
ادھر سے ادھر
میری چشم تصور میں
اڑتے ہوئے چند ٹکڑے
لپکتے ، جھپکتے خیالات کے میلے بادل
کہیں سطح دل پہ ٹھہرتے نہیں ہیں
بظاہر جہاں کوئی ہلچل نہیں ہے
مگر یہ غبار مسلسل اڑائے چلی جا رہی ہے
ہوا چلتی رہتی ہے رکتی نہیں ہے
حیات رواں اپنے مرکز سے چمٹی ہوئی ہے
مگر ایک بے نام سی دوپہر کے
سکوت نہاں میں عجب بے کلی ہے




شب ڈوب گئی



پھر گھور اماوس
رات میں
کوئی دیپ جلا
اک دھیمے دھیمے
سناٹے میں
پھول ہلا
کوئی بھید کھلا
اور بوسیدہ
دیوار پہ بیٹھی
یاد ہنسی
اک ہوک اٹھی
اک پتا ٹوٹا
سر سر کرتی
ٹہنی سے
اک خواب گرا
اور کانچ کی
درزوں سے
کرنوں کا
جال اٹھا
کچھ لمحے سرکے
تاروں کی
زنجیر ہلی
شب ڈوب گئی



وہم ہے یا۔۔۔۔۔


وہم ہے یا کل رات تمہاری
گہری آنکھوں کے پیچھے
اک جال تنا تھا
درد کے دھاگے کھنچتے تھے
شفاف فضا میں
لمحہ بھر کو مرغولہ سا چکراتا تھا
کرب کا بادل
سسکی لے کر اٹھتا تھا
اور پتھر کی دیوار کو چھو کر
لوٹ آتا تھا
خالی خالی ہاتھوں کو
تکتے تھے ۔۔۔اور
تنہا لگتے تھے
وہم ہے ۔۔ یا ۔۔کل رات
کوئی کرچی سی حیراں پور پہ آ کے
ٹھہر گئی تھی ۔۔۔
سانسوں کی زنجیر سے کٹ کے
مدھم سی اک ہچکی
بوجھل رات کے دل میں اتر گئی تھی
دیکھو تو کل رات کا منظر
کمرے کی خاموش فضا میں
گڑا ہوا ہے
وہم ہے یا کچھ اور ہے
کیا ہے۔۔۔


مردہ کبوتر


اونچی شاخوں سے الجھی ہوئی ڈور کچھ مردہ تنکوں
کے اندھے سہارے پہ لٹکا ہوا یہ کبوتر
خدا جانے کب سے ہواؤں کے دھارے پہ بہنے لگا ہے
ادھ کھلے پر میں جکڑی ہوئی ڈور کا یہ سرا ہی
کبوتر کا اس پیڑ سے آخری واسطہ ہے
پر یہ ننھی خمیدہ سی گردن جھکائے
بڑی بے نیازی سے بس ڈولتا جا رہا ہے
نیچے جلتی ہوئی اک سڑک پر
وہ ہنگام ہستی ہے جس کو بھی دیکھو
وہی اپنے پیروں کے چھالے چھپائے
پریشاں نگاہوں میں خوابوں کی بے تابیوں کو سجائے
کسی اندھی منزل کی جانب
بڑھا جا رہا ہے
یوں دیکھو تو سانسوں کا تاوان خلق خدا پر کڑا ہے
بصد شکر معصوم ، ننھے سے دل کو
قرار آ گیا ہے۔۔۔



ابھی نہ جاؤ



ہے رات گہری سیہ اندھیروں میں چاند راتوں کے گیت گاؤ ابھی نہ جاؤ
جمی ہو کہر ملال دل میں گڑے ہوں کتنے سوال پل بھر کو مسکراؤ ابھی نہ جاؤ
ابھی تو اٹکا ہے چاند شوریدہ سر درختوں سے الجھی شاخوں کے بازوؤں میں
سفر پڑا ہے ابھی تو تاروں کا رات باقی ہے مان جاؤ ابھی نہ جاؤ
تمہارے سینے کا جان لیوا سا لمس دل میں عجیب دھڑکن جگا رہا ہے
ہیں اب بھی رقصاں ہماری سانسوں میں سرسراتے ہوئے الاؤ ابھی نہ جاؤ
ابھی تو اجڑی اکیلی کالی اداس راتوں کا حزن دل سے اتر رہا ہے
ابھی کھلیں گے حسین چاہت کے در بھی تھوڑا قریب آؤ ابھی نہ جاؤ
جو تم نہ ہو گے تو یہ گلابوں سی رات ہو گی نہ چاند کاایساروپ ہو گا
نہ دل رہے گا نہ دل کی دھڑکن کا گدگداتا سا ایک بہاؤ ابھی نہ جاؤ



لائبریری میں۔۔۔۔۔

خاک آلود جلدوں میں رکھی ہوئی زرد رو پتلیاں
میری جانب یہ تکتی ہیں حیرت سے جیسے کہ میں
جیسے میں ان کے غرفوں میں امڈے ہوئے
خواب کا کوئی حصہ نہیں
پیلے اوراق کے مردہ خانوں کے پیچھے
کہیں کوئی خواہش چھپی ہے جو اب
چاہنے پر میرے ہاتھ آتی نہیں
مجھ سے کہتی ہے اے اجنبی کون ہو
تو میں کیسے کہوں
میں انہی زرد آنکھوں سے دیکھے ہوئے
خواب کی ایک تعبیر ہوں
کیسے جوڑوں میں اوراق کے 
کند حرفوں سے کوئی تعلق کہ میں تو فقط
میں فقط ایک لمبے تسلسل کی
موجودہ کڑیوں سے الجھی ہوئی
کوئی تحریر ہوں
میں نہیں ہوں




پاگل عورت کے لیے ایک نظم


انجانی بے درد مسافر 
بارہ برسوں سے سڑکوں پہ بھٹک رہی ہے
جیسے ہوش کے آخری لمحے
اس نےسفر کی ٹھانی ہو
پھر اک اندھی بہری منزل 
اس کی آنکھ سے چپک گئی ہو
پھر اک گم صم گونگا رستہ
اس کے پیر سے لپٹ گیا ہو
پھر اک پتھر جیسا وعدہ
اس کی روح پہ آن دھرا ہو
اور وعدے کی سل پر جیسے
بارہ برس کی گرد کے نیچے
سہما سا اک خواب پڑا ہو
روکھےسوکھے بالوں میں اب
وقت کی چاندی پھیل رہی ہے
بوسیدہ کپڑوں کی درزیں
روزن بنتی جاتی ہیں
لیکن دھول بھری آنکھوں سے
آس کی کرنیں پھوٹ رہی ہیں
لیکن میل بھرے ہاتھوں نے
زاد سفر کو تھام رکھا ہے
اور خالی دل سوچ رہا ہے
آج تو اس کو آنا ہوگا ۔۔۔۔



قوس ......
سعود عثمانی کی کتاب قوس کے لیے ایک نظم

قوس پھوٹی ہے یوں
شاعر وقت کے دست تخلیق سے
جیسے تپتے ، جھلستے تھپیڑوں کے
آنچل سےلپٹی ہوئی
دھیمے احساس کی نرم کونپل کہ جو
سر اٹھاتے ہی موسم کا رخ پھیر دے ۔۔۔
جذب کے ایک مدھم بہاؤ پہ احساس کی ڈولتی ناؤ۔۔ اور
وقت کی تال پر رقص کرتی ہوئی
اپسرا کے بدن سے امڈتی ہوئی کوئی انمٹ ادا ۔۔۔
قوس پھوٹی ہے یوں
جیسے سانسوں کی تازہ حرارت تلے
پھر سے سہمے ہوئے دل دھڑکنے لگیں ۔۔۔
خواب پلکوں کے گیلے کناروں پہ
چپکے سے آ کے بسیرا کریں
تو نگاہوں میں پھر سے وہی
زندگی کی چمک جاگ اٹھے ۔۔۔
کھو گئی جو زمانے کی اس دوڑ میں
قوس تیرے مرے جذب کی ترجماں
خواہشوں کا بیاں
آرزو کی زباں ۔۔۔ 
دوستو ہم تو لمحوں کی دیوار پر
شام سرما کی ڈھلتی ہوئی دھوپ ہیں
کل رہیں نا رہیں
پر ہماری سبک چاہتوں کے نشاں
قوس کے زندہ حرفوں میں سمٹے ہوئے
دور تک جائیں گے 
آنے والے زمانوں کے احساس کا
رنگ کہلائیں گے ۔۔۔۔ 



ایندھن

ایک ٹھٹھرتی صبح کا منظر
کہرے کی وادی سے چل کر
شہر کے برفیلے چہرے پر۔۔۔
آن رکا ہے
سرد ہوائیں
پیڑوں کی گیلی باہوں سے
پھوٹ رہی ہیں
ایسے عالم میں کم سن محنت کش لڑکی
ناکافی کپڑوں میں سکڑی بیٹھی ہے
قدموں میں تنکوں کی ڈھیری
ڈھیری پر اٹھلاتے شعلے
اکڑے ہاتھوں کو اک بوند حرارت دیں گے
پر یہ سن سن کرتا لمحہ پل دو پل میں تھم جائے گا
قطرہ قطرہ خون رگوں میں جم جائے گا
ایک ٹھٹھرتی صبح کا منظر
شب خانے کی اس کھڑکی سے دیکھ رہی ہوں
سوچ رہی ہوں
میرے اپنے کمرے میں بھی صدیوں سے برفیلا موسم
رکا ہوا ہے
جمی ہوئی اک سوچ کی ڈھیری
برسوں سے حرفوں کا ایندھن نگل رہی ہے
سوچ رہی ہوں 
جمی ہوئی ڈھیری سے چنگاری نہ نکلی
تو بھی کیا ہے
یہ انبار کتابوں کے ایندھن کی خاطر
کم سن لڑکی کو دے ڈالوں


صبح بس میں۔۔۔

ڈھیلے فیتوں والے نیلے سینڈلوں میں ننھے پیر
بیٹھے ہیں یہ سانولے قیدی بڑے چپ چاپ سے
ان سے کیا جانے ہوئی ایسی خطا
لازمی ہے کہ یہ گردش میں رہیں
جانے کسیے جرم کی پاداش میں
پل دو پل کا یہ سفر اور چلچلاتی زندگی
اونگھتے ہیں دو کبوتر بس ذرا سی دیر کو
ایک جھپکی اور صدیوں کی تھکن کے کارواں
صف بہ صف اترے چلے آتے ہیں سُونی راہ پر
جانتے ہیں بس ابھی رک جائے گی
اور سڑکوں ، بلڈنگوں فٹ پاتھ پر
شام تک چلتے رہیں گے گردشوں کے سلسلے
پھر بھی خوابوں کو بلانے سے
یہ باز آتے نہیں


سوکھا پتا

ہریالی کی قید میں اکثر یوں لگتا ہے
میں بھی سوکھا پتا ہوتا ۔۔۔۔۔۔۔۔
ہوا کی ہلکی سی تھپکی پر۔۔۔
زنداں کا دروازہ کھلتا ۔۔۔
دھوپ کے اجلے منظر میرا تن سہلاتے ۔۔۔
رنگ مہکتی کچی مٹی کا میری بھی روح میں گھلتا ۔۔۔
ہوا کی مدھم لہروں پر ہلکورے لیتا بہتا جاتا ۔۔۔
سوکھی چٹخی آنکھیں کوئی خواب نہ بنتیں
مرجھانے کا ،جھڑ جانے کا 
دل میں کوئی خوف نہ ہوتا۔۔۔ 
ننھی ننھی جگمگ آنکھیں 
مڑی مڑی سی پلکیں
چھوٹے چھوٹے پاؤں
حیرانی سے بڑھتے میری جانب
اور میں بہتا جاتا
آتے جاتے قدموں کی آوازیں سنتا
قدموں کی آوازیں جیسے دھڑ دھڑ کوئی دھرتی کوٹے
اور پھر وہ آوازیں جن میں سر گاتے ہوں
یا کچھ جھجھکی گرتی پڑتی مدھم چاپیں 
دن بھر جاگتی گلیوں میں یوں خاک اڑاتا
رات گئے پھرسونی ،ویراں سڑکوں پر
آوارہ پھرتا اور پیڑوں کی اوٹ میں ملنے والوں کی سرگوشی سنتا
ہریالی کی قید میں اکثر یوں لگتا ہے
آزادی کا اک دن ساری عمر کی قید سے اچھا ہوتا ۔۔۔
میں بھی سوکھا پتا ہوتا ۔۔۔ 



سنبل

سنبل اجلے شانوں والی کومل تتلی
پیڑوں کی شاخوں سے ہاتھ چھڑا کے یوں نکلی ہے جیسے
برف کے گالے
رات کی خوابیدہ پلکوں پر
بے آواز اتر آتے ہیں
جھونکوں کے رتھ پر سے دنیا
کیسی سندر دکھتی ہے
کھیتوں کے یہ ہرے سمندر
شیتل جھرنے
کھن کھن کرتے پیتل کی چمکیلی
گاگر جیسی دھرتی
پر دیکھو یہ
جگمگ سونے جیسی دھرتی
مٹی کے بے صورت لوندوں
خاک کے بے مایہ تودوں سے اٹی پڑی ہے
سنبل
اجلے شانوں والی کومل تتلی
کل تک جو آوارہ جھونکوں کی باہوں میں
ڈول رہی تھی
اب اس سڑک کنارے
خاک سے اٹی پڑی ہے
سنبل ریشم کی شہزادی
میرے دل میں دو کومل لچکیلے ہاتھوں
کا اک لمس جگا جاتی ہے
پر یہ گدلے ، بے مایہ ، بے صورت لوندے
پر یہ میرے تن کی خاک اڑاتی دھرتی



میں نہیں ہوں مگر

میں نہیں ہوں مگر
اب بھی کھلتے ہیں کھڑکی کے دائیں طرف
پھول بل کھائی ، الجھی ہوئی بیل پر
زندگی کے اہم فیصلے کی گھڑی سےالجھتے ہوئے
میں کھرچتا رہا تھا یہ روغن ، جمی ہے یہاں آج تک
ننھے دھبے میں اک بے کل میرے احساس کی
اور قالین پر میری پیالی سے چھلکی ہوئی
چائے کا اک پرانا نشاں
اب بھی تکتا ہے مٹیالی آنکھوں سے
چھت کی طرف
آج بھی ہیں پڑی شیلف پر
جو کتابیں خریدیں تھیں
میں نے بہت پیار سے
آج بھی ہیں جڑے
کاغذوں کے حسیں آئینوں میں
مری سوکھی پوروں سے پھوٹے ہوئے
کالے حرفوں کے چہرے عجب شان سے
میں تو حیران ہوں ۔۔۔ مجھ سے منسوب ہر ایک شے
جوں کی توں ہے تو کیا ایک میں ہی تھا جو ۔۔۔
ایک میں ہی تھا پانی کے سینے پہ رکھا ہوا نقش جو
پل دو پل کو بنا اور مٹ بھی گیا ۔۔۔۔



کرسمس ٹری کو سجاتے ہوئے بچے سے

دیے جل رہے ہیں۔۔۔
تمہاری چمکدار
ننھی نگاہوں میں
روشن ہے خوشیوں بھرا ایک لمحہ
دمکتی ہوئی نقرئی گیند ان سبز پتوں میں
ہلکی سی لرزاں ہے
جس کو ابھی چھو کے تم نے
الوہی مسرت کے رنگین پل کو جیا ہے ۔۔۔
مگر ننھے بچے
تمہیں یہ پتہ ہے ۔۔۔۔
یہاں سے بہت دور ۔۔۔۔
نیلے سمندر سے آگے ۔۔۔
یہی ایک لمحہ ہے جس میں کسی نے
ادھڑتے ہوئے جسم کے
کانپتے چند ریشوں سے
کیسے ابھی
زہر جاں کو پیا ہے ۔۔۔۔
دھڑکتی ہوئی سانس لیتی زمیں پر
تمہاری طرح کتنے روشن دیے تھے
جنہیں چند سفاک ہاتھوں نے گل کر دیا ہے ۔۔۔۔
مری سوہنی دھرتی کی
شفاف پیالی میں قدرت نے جیسے
بس اک پل میں تازہ لہو بھر دیا ہے ۔۔۔۔






شام


سرخ سفینہ ڈوب گیا ہے
دھیرے دھیرے
دور افق پر
سرخ سفینہ ڈوب گیا ہے
نارنجی بل کھاتی لہریں
کب سے ساکت پیڑو پر
دم توڑ چکی ہیں
پنچھی کب کے لوٹ گئے ہیں
گہرے نیلے مرغولوں نے
سرد فضا کو گھیر لیا ہے
تنہائی کا گم صم سایا
سناٹے میں گونج رہا ہے
سینے میں ایک پیاس کا صحرا
جاگ اٹھا ہے
دیر سے پچھلی یاد کے جھونکے
دل کی خالی دیواروں کو
چھید رہے ہیں
سانس کا ریشم الجھ گیا ہے
اور کسی بے چین گھڑی نے
رات کا رستہ روک لیا ہے
بنجر آنکھ میں شام کا منظر
ٹھہر گیا ہے۔۔۔۔۔




بم دھماکہ



سرما کی بے رحم صبح میں
سرخ لہو نے بہتے بہتے
حیرانی سے
تپتی ہوئی اس خاک کو دیکھا
ابھی تو میں ان نیلی ، گرم رگوں میں
کیسے دوڑ رہا تھا،
بجھتی ہوئی اک سانس کی لو نے
اپنے ننھے جیون کی
اس آخری ، تیز، کٹیلی ہچکی کو جھٹکا
دو خالی نظریں
دور دھوئیں کے پار
کہیں کچھ ڈھونڈ رہی تھیں۔۔۔۔۔
ابھی ابھی تو نیلا امبر باہیں کھولے تنا کھڑا تھا ۔۔۔
مندی مندی سی دھوپ
یہاں کونے میں آکر لیٹ گئی تھی۔۔۔۔
پھر کس نے اس جیتے جاگتے
منظر میں یہ آگ بھری ہے ۔۔۔
کالی فضا میں اڑتے ریشے۔۔۔
آدھی ادھڑی بےبس لاشیں۔۔۔۔
سرخ لہو نے حیرانی سے
جلے ہوئے منظر کو دیکھا ۔۔۔
آخری ، تیز، کٹیلی ہچکی ٹوٹ رہی تھی ۔۔۔۔



مرے پڑاؤ سے پرے

رکے ہوئے ہیں قافلے
کوئی لپک سی دور سے
جگا رہی ہے خوف کے
پرانے زرد سلسلے
پکارتی ہیں اُس طرف سے
وحشتوں کی بدلیاں
بچی کھچی رفاقتوں کی
جھلملاتی تتلیاں
مرے پڑاؤ سے پرے
مری حدوں کے اُس طرف
بہت اندھیری رات میں
کھلی ہوئی ہیں غم گسار
ساعتوں کی ڈوریاں
الم نواز دھڑکنوں کے درمیاں
عجیب سی لکیر ہے
تو حاشیے کے اُس طرف ۔۔۔۔
رکی ہوئی،
جھکی ہوئی،
دُکھی ہوئی،۔۔۔۔
پکارتی ہے دور سے
مجھے مرے وجود کی
صدا ۔۔۔۔ نہیں ۔۔۔
نہیں یہ میرا وہم ہے۔۔۔۔




خاک زادوں کے بس میں کہاں۔۔۔۔


اس سے پہلے تو ہر سو جھلستی ہوئی زندگی
ظلمتوں کے بدن میں دھڑکتی تھی اور دور گرتی تھیں
سہمے ہوئے وقت کے تھال پر سسکیاں
اٹھ رہا تھا کہیں ضبط گر آنکھ کی پتلیوں سے دھواں
کانپتی تھی زمیں ، زرد تھا آسماں
اور فضاؤں پہ چھایا ہوا خوف کا سائباں
اس سے پہلے کہیں گل مہکتے نہ تھے، دل چہکتے نہ تھے
اور بھٹکتے تھے صحرا نوردوں کے بے سمت و در کارواں، الاماں، الاماں
پھر مگر اس تپکتے ہوئے آسماں کے تلے ایک جھونکا چلا
ایک جھونکا چلا کہ بدلنے لگا ہے سماں
چھٹ گئیں ظلمتیں، مٹ گیا گدلی ، بے رنگ آنکھوں سے سہمے ہوئے
خوف کا ہر نشاں۔۔۔۔
خاک زادوں کے بس میں کہاں
چھو سکیں رفعت بندگی
کہہ سکے حرف بھی ذات ارفع کے شایان شاں، لڑکھڑاتی زباں
ہم خطاکار ، بے دست ، بھٹکے ہوئے
خاک زادوں کے بس میں کہاں
ریگ زاروں پہ کھل کے برستی ہوئی۔۔۔ رحمتوں کا بیاں
خاک زادوں کے بس میں کہاں۔۔۔۔



سوسن کا سپنا

گلی کی نُکڑ سے جھانکتا صبح نو کا چہرہ
اسی جگہ پر لٹک رہا ہے یہ طائر خوش گلو کا پنجرہ
بلند آہنگ ، میٹھی تانوں میں تین برسوں سے مست طائر
غریب سوسن کے راستے میں
حسین نغمے بچھا رہا ہے
مہکتی اور نیم باز صبحوں کی خامشی میں
پیام خنداں سنا رہا ہے
پر آج سوسن کو کیا ہوا ہے
کھلی نگاہوں میں کسمساتا دبیز منظر
نویلے سپنے جگا رہا ہے
یہیں کہیں گوشۂ  وطن میں
بلند ہوتی ہوئی پہاڑی
یہ پیڑ، یہ بےلباس کہرے کی سرسراہٹ
یہ وادیوں کے گداز سینوں میں بہتے دریا
یہ سبز ٹکڑے
اور ان کے قدموں میں ایک تنہا سی زرد کٹیا
کہ آشیاں ننھی فاختہ کا
فقط یہی دلنواز کٹیا
اسے جہاں سے عزیر تر ہے
وہ گم ہے اپنے وطن کے جنت نظیر سپنے میں 
کھو چکی ہے
مگر کہیں عکس ڈھل رہے ہیں
یہ دھند ، دریا پگھل رہے ہیں
پہاڑی سر نہ اٹھا سکے گی
ندی کو بہنے میں عار ہوگا 
کہ اس کی بےبس کھلی نگاہوں
سے رنگ سارے پھسل رہے ہیں۔۔۔۔




SLEEP DISORDER‎

تو پھر سے سرد رات نے
پٹخ دیا ہے نیند کو
پھٹی پھٹی نگاہ میں
خمار کا
ذرا بھی شائبہ نہیں
نہ گرد خواب کا گماں
کسی خیال کا دھواں
یہ میں ہوں اور
وقت کی منڈیر سے
تھکے تھکے خموش پل
پھسل رہی ہیں ساعتیں
سکوت دل کو راحتیں
نہ رنج کی شکایتیں
سمیٹتی ہے رات کچھ
مسافتوں کی بےبسی
بہت سپاٹ زندگی
اچاٹ دل میں خیمہ زن
کوئی ملال بھی نہیں
شب سیاہ کی
نظر سے جھانکتا
کوئی سوال بھی نہیں
ملال کوئی ہے اگر
پس شعور
وقت کی صلیب پر
جھکا ہوا
سوال کوئی ہے اگر
وجود سطح آب کو
ابھی سے اس کی کیا خبر




پُل پر سے

اس سے سندر پَل دھرتی کے جیون میں کب آیا ہو گا
بھور سمے کی اجلی چادر اوڑھ کے شہر تو چپ بیٹھا ہے
کوئی اس پَل میں اترے بن دھرتی سے اب کیسے گزرے
گم صم اونچے مندر گول سے گنبد اور چمکیلے منبر
سجی ہوئی تماشا گاہیں
ساگر کے سینے پہ ٹھہرے ہوئے سفینے
کرنوں کے جھرنے کے نیچے آنکھیں موندے
گیان دھیان میں کھوئے ہوئے ہیں
ہولے ہولے ہوا کی کوری بانہیں جن کو سہلاتی ہیں
اور جھرنے کی شیتل بوندیں
کب یوں پربت، ٹیلوں اور وادی کے تن پر
سر سر کرتی اتری ہوں گی
دل میرا کب اس سے پہلے ایسے شانت سمے کو چھو کر گزرا ہو گا
دریا من مانی موجوں کے دھیمے سروں میں کھویا ہوا ہے
شہر کا گیانی من اک مدھم سناٹے میں سویا ہوا ہے

William Wordsworth : Composed upon Westminster Bridge




اقرار

کہو جب ایک ڈولتی پکار نے
دبیز آسمان کی
خموش ، خشک سلوٹوں کو چھو لیا
گھنیری سبز شاخ سرد رات کی منڈیر پر
جو جھک گئی
تو کائنات رک گئی
کبھی کسی اداس دل کی دھڑکنیں مچل گئیں
تو کیسے اندھے فیصلوں کی ساعتیں
بھی آہنی گرفت سے پھسل گئیں
کہو سمے کی آنکھ میں رُکے ہوئے
لہو نے سرسراتے سوکھے بادلوں سے کیا کہا
کہ حبس رات میں کہیں سے جھوم کر گھٹا چلی
گھٹا چلی تو دیر سے
تپکتے گرد راستے مہک اٹھے
وہ حرف تھے کہ تتلیوں کے قافلے
رُکے کسی اجاڑ زرد پیڑ پر
سسکتے سرد راستوں سے
اک کرن گزر گئی
تو رنگ پھیلتے رہے
تو رنگ پھیلتے رہے تھے دیر تک
ہواؤں میں ، فضاؤں میں
کوئی صدا رکی رہی
کہو وہ کوئی
گنگناتے ساز تھے
کہ روشنی کے سلسلے
یا پتھروں سے پھوٹنے لگی تھی
کوئی آبجو
وہ رنگ تھے کہ پھول تھے
کہ چاندنی کی نرم لو
کہو کہو




ایک سوال ۔۔۔۔۔۔۔ رقیب سے۔۔۔۔۔

کبھی تم سسکتی صداؤں کو سن کر
بہت زرد مدھم سی امید پر
درد کی گہری دلدل میں اترے؟
تپکتے ہوئے گرد رستوں،
کٹھن سرد لمحوں سے گزرے؟
دہکتی ہوئی رات کی کروٹوں میں
کسی خواب کی دھیمی دھن پر
سلگنے کی حسرت رہی ہو
کبھی ایک چبھتی ہوئی یاد دل کو حزیں کر گئی ہو؟
کسی سرپھرے جذب نے اندھی راتوں میں پاگل کیا ہو؟
فقط ایک پل کے لیے جیسے روتے ہوئے دل کو دھڑکا لگا ہو
کبھی کالی راتوں کو گیتوں کے مدھم سُروں سے اجالا
کبھی ٹوٹے بالوں بچے سگرٹوں کو ٹشو میں سنبھالا
کبھی ان نگاہوں کو تتلی لکھا ہو؟
کبھی ان لبوں پر فسانہ کہا ہو؟
کڑی جان لیوا جدائی کا بس ایک موسم سہا ہو
کبھی تم نے تھاما بہت سہمے ہاتھوں کو
جیون کی مشکل گھڑی میں کسی ان کہی کو سنا ہو
گزرتے ہوئے وقت کی راکھ سے کوئی موتی چنا ہو
برس ہا برس ایک رشتہ بُنا ہو
مگر پھر بھی اتری ہیں کیسی حسیں،دلربا ساعتیں
تم پہ ساتوں جہاں مہرباں ہیں
اِدھر ڈولتے زخمی قدموں میں اب بھی وہی درد کی بیڑیاں ہیں
وہی خشک صحرا، وہی پیاسے، بھٹکے ، بلکتے ہوئے
دل کی زخمی صدا ہے
میں حیران ہوں گر یہی ماجرا ہے
تو پھر مجھ سے میرا خدا ہی خفا ہے۔۔۔۔۔




چاند بجھ گیا لیکن۔۔۔

پورے چاند کی شب تھی
آج بھی شبستاں کے
راہرو بھٹکتے تھے
چاندنی درختوں پر
نم گزیدہ جھونکوں کا
جال سا بناتی تھی
بہتے بہتے خوابیدہ
وقت کی نگاہیں جو
خواب کی ہتھیلی پر
اک سوال بُنتی تھیں
اور تڑپ کے سردیلی
موج کپکپاتی تھی
دیر تک دریچوں سے
اک صدا ابھرتی تھی


اک صدا ابھرتی تھی
اور ڈوب جاتی تھی
چاند بجھ گیا لیکن
بے نوا صداؤں کا
کھیل اب بھی جاری ہے
رات ڈھل گئی لیکن
دور کے درختوں پر
درد کے ہیولوں کا
رقص اب بھی جاری ہے



تتلی سے۔۔۔۔

William Wordsworth :TO A BUTTERFLY

ذرا رکو میری دھندلی آنکھوں کے آئینوں میں
تمہی سے روشن ہوئے ہیں گزرے حسیں دنوں کے چراغ
ٹھہرو ابھی نہ جاؤ
تمہی وہ خوش رو ہو جس سے ماضی کی
مردہ شاخیں ہری ہوئی ہیں
ہمارے گاتے لبھاتے بچپن کا شوخ منظر
انہی ہواؤں میں ڈولتا ہے
یہ تم سے بڑھ کر کسے پتہ ہے
کہ کیسے رنگوں کی لہریوں پر
ہم اپنی حیراں نظر جمائے
تمہارے پیچھے نکل پڑے تھے

میں ایک معصوم دل شکاری
جو اپنی ننھی بہن کی خاطر
یوں جھاڑیوں سے الجھتا کیسے
ہزار جتنوں سے پہنچا تم تک

خدا گوا ہ ہے
وہ ننھی کیسی گداز دل تھی
یہ ریشمی رنگ جھڑ نہ جائیں
تمہیں وہ چھونے سے ڈر رہی تھی



تیتری تُو نے کیا بات کی

تیتری۔۔۔۔
تُو نے کیا بات کی
ادھ کھلی پنکھڑی کا نویلا بدن
یک بیک چونک کر کپکپانے لگا
رات سے پھول کے
نرم بستر پہ مدہوش
شبنم کے قطرے
جواں سال پتوں کی ڈھلوان پر سے
لُڑھکنے لگے
غُل مچاتے پرندے
ٹھٹھک کر
بڑی دیر تک
گول حیران، آنکھیں گھُماتے رہے
اجلے جھونکے
لچکتے، لپکتے ہوئے
اجنبی پیڑ کے
سبز آنچل میں
چہرہ چھپانے لگے

تیتری۔۔۔۔۔۔۔۔
تُو نے ایسی بھی کیا بات کی
اک عجب سنسنی سی
ہواؤں کے ہونٹوں پہ
ٹھہری رہی
اور چمن کا چمن
خوف کے کالے ، خاموش
پنجوں میں جکڑا رہا
پر ادھر
ایک معصوم، سہما ہوا
زرد غنچہ
بڑی دیر تک
مُسکراتا رہا۔۔۔۔




تجھے آخری بار جب میں نے دیکھا۔۔۔۔۔۔۔


تجھے آخری بار جب میں نے دیکھا
تو حیرت زدہ شام کی زرد کرنیں
کسی گمشدہ روشنی والے لمحے کو
پلٹا کے لانے کی دھُن میں
اندھیری گپھا کو بڑھی جا رہی تھیں
الم ناک پیڑوں کے سائے سمٹ بھی چکے تھے
سبھی سلسلے ، رسم ِ وعدہ و رخصت
نمٹ بھی چکے تھے۔۔۔۔۔
تجھے آخری بار جب میں نے دیکھا
تو لہرا کے اٹھتے تھے گمنام جھونکے ۔۔۔
بہت الجھی شاخوں پہ رکھا ہوا
بوجھ جھڑنے لگا تھا
کسی شوق رفتہ ، کسی رنج تازہ کا
اُس شام کے سانولے ، سرد چہرے پہ
کوئی نشاں تک نہیں تھا
وہ لمحہ تھا جب
اُس گراں بار، دیرینہ خواہش کا دل میں
گماں تک نہیں تھا ۔۔۔
پھسلتی نگاہوں میں بے تابیوں کا
دھواں تک نہیں تھا۔۔۔۔
تجھے آخری بار جب میں نے دیکھا ۔۔۔۔
تو معمول کی ایک ساعت تھی
پر یہ ابھی تک کہیں ان زمانوں
کی آغوش میں جھولتی ہے




رات کے دوپہر


لڑکھڑائی ہوئی رات کے دو۔۔۔پہر
جیسے بیکار لمحوں کی
اجلی گزرگاہ سے
آج گزرے نہیں
جھینگروں کی سنن سن کے آگے
کسی یاد کا قافلہ
جیسے ٹھہرا نہیں
چاند بس دو فریبی سی
شاخوں کی باہوں میں
ہلکورے لیتا رہا
اور تارے کسی
غیر ممکن تصور کو تکتے رہے
دھیمی سرگوشیوں سے بھرے
سبز پتے یوں جیسے
ہلے ہی نہیں
لمبی ویران سڑکوں پہ
جھونکوں کی آہٹ کا کچھ
شائبہ تک نہ تھا
اور کھوئی ہوئی
سوچ کے کارواں
دل کی خالی فصیلوں پہ
اترے نہیں
رات کے دو۔۔۔پہر
زندگی کی کسی رہ سے
گزرے نہیں

٭٭٭
ماخذ: گلناز کوثر کی فیس بک  سے
پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com




