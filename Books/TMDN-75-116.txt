
تفسیر المدنی

حصہ ہشتم

محمد اسحاق خان ولد سردار خانولی

سورۃ ۷۵ تا ۱۱۶



(سورۃ القیامۃ ۔ سورہ نمبر ۷۵ ۔ تعداد آیات ۴۰)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     نہیں میں قسم کھاتا ہوں قیامت کے دن کی 
۲۔۔۔     اور نہیں میں قسم کھاتا ہوں ایسے نفس کی جو ملامت کرنے والا ہے (خود اپنے آپ کو)
۳۔۔۔     کیا انسان یہ سمجھ رہا ہے کہ ہم (دوبارہ) جمع نہ کر سکیں گے اس کی ہڈیوں کو؟
۴۔۔۔     کیوں نہیں جب کہ ہم اس پر بھی قادر ہیں کہ پوری طرح برابر کر دیں اس کے پور پور تک کو 
۵۔۔۔     مگر انسان دراصل چاہتا یہ ہے کہ وہ بد عملیاں کرتا رہے اپنی آئندہ زندگی میں 
۶۔۔۔     وہ پوچھتا ہے (استہزا و انکار کے طور پر) کہ صاحب آخر کب آنا ہے قیامت کے اس دن نے ؟
۷۔۔۔     سو جب (مارے دہشت و حیرت کے ) خیرہ ہو جائیں گی ان کی نگاہیں 
۸۔۔۔     اور بے نور ہو جائے گا (یہ چمکتا دمکتا) چاند
۹۔۔۔     اور جمع کر دیا جائے گا (بے نور ہونے میں ) سورج اور چاند کو
۱۰۔۔۔     اس روز (مارے خوف و حیرت کے ) کہے گا یہ انسان کہ اب کدھر کو بھاگوں میں ؟
۱۱۔۔۔     ہرگز نہیں وہاں کوئی جائے پناہ نہ ہو گی
۱۲۔۔۔     تیرے رب ہی کے پاس اس روز جا ٹھہرنا ہو گا (سب کو)
۱۳۔۔۔     اس روز انسان کو (پوری طرح) بتا دیا جائے گا وہ سب کچھ جو کہ اس نے آگے بھیجا ہو گا اور جو کچھ کہ اس نے پیچھے چھوڑا ہو گا
۱۴۔۔۔     بلکہ (حقیقت یہ ہے کہ) انسان اپنے آپ کو خود ہی اچھی طرح جانتا ہے 
۱۵۔۔۔     اگرچہ وہ کتنے ہی بہانے (کیوں نہ) پیش کرے 
۱۶۔۔۔     اور اپنی زبان کو مت ہلایا کرو اس (قرآن) کے ساتھ (اے پیغمبر !) اس کو جلدی جلدی یاد کر لینے کی غرض سے 
۱۷۔۔۔     بلاشبہ ہمارے ذمے ہے اس کو جمع کر دینا (آپ کے سینے میں ) اور اس کو پڑھا دینا (آپ کی زبان سے )
۱۸۔۔۔     پس جب ہم اس کو پڑھا کریں تو آپ غور سے سنتے رہا کریں اس کے پڑھنے کو 
۱۹۔۔۔     پھر ہمارے ہی ذمے ہے بیان کر دینا اس (کے معانی و مطالب) کو
۲۰۔۔۔     ہرگز نہیں بلکہ (اصل بات یہ ہے کہ) تم لوگ محبت رکھتے ہو جلد ملنے والی چیز (یعنی دنیا) سے 
۲۱۔۔۔     اور تم چھوڑ رہے ہو آخرت (کی اصل اور حقیقی زندگی) کو
۲۲۔۔۔     بہت سے چہرے تو اس روز تر و تازہ ہوں گے 
۲۳۔۔۔     اپنے رب کی طرف دیکھ رہے ہوں گے 
۲۴۔۔۔     جب کہ بہت سے چہرے اس روز بگڑے ہوئے ہوں گے 
۲۵۔۔۔     وہ سمجھ رہے ہوں گے کہ ان کے ساتھ کمر توڑ معاملہ کیا جانے والا ہے 
۲۶۔۔۔     ہرگز نہیں (ذرا یاد کرو اس وقت کو کہ) جب پہنچ جائے گی جان ہنسلی تک
۲۷۔۔۔     اور کہا جائے گا کہ ہے کوئی جھاڑ پھونک کرنے والا؟
۲۸۔۔۔     اور اسے یقین ہو جائے گا کہ یہ جدائی کا وقت ہے 
۲۹۔۔۔     اور جڑ جائے گی پنڈلی پنڈلی سے 
۳۰۔۔۔     تیرے رب ہی کی طرف ہو گی اس روز یہ روانگی
۳۱۔۔۔     پھر بھی (اس غافل انسان کا حال یہ ہے کہ) اس نے نہ تصدیق کی (حق کی) اور نہ اس نے نماز پڑھی (اپنے رب کی رضا کے لئے )
۳۲۔۔۔     بلکہ اس نے جھٹلایا (حق کو) اور منہ موڑا (اپنے رب کے حکم سے )
۳۳۔۔۔     پھر یہ چل دیا وہ اپنے گھر والوں کی طرف اکڑتا (اور ناز کرتا) ہوا
۳۴۔۔۔     ہلاکت ہے تیرے لئے (اے بدبخت انسان) پھر ہلاکت
۳۵۔۔۔     ہاں ہلاکت ہے تیرے لئے (اے شقی) پھر ہلاکت
۳۶۔۔۔     کیا ایسے انسان نے یہ سمجھ رکھا ہے کہ اس کو یونہی بے کار چھوڑ دیا جائے گا؟
۳۷۔۔۔     کیا یہ ایک حقیر بوند نہیں تھا منی کی جس کو ٹپکایا جاتا ہے ؟
۳۸۔۔۔     پھر یہ ایک لوتھڑا بنا پھر اس (قادر مطلق) نے اس کا جسم بنایا اور اس کے اعضا درست کئے 
۳۹۔۔۔     اس نے پھر اس سے (اپنی قدرت کاملہ اور حکمت بالغہ سے ) دو قسمیں بنائیں مرد اور عورت
۴۰۔۔۔     تو کیا وہ اللہ (جس نے یہ سب کچھ کیا) اس پر قادر نہیں کہ (پھر سے ) زندہ کر دے مردوں کو؟


تفسیر

۱۲۔۔۔ 	سو منکر اور لا پرواہ لوگ جو آج اس یوم عظیم کی ہولناکیوں سے غافل ولاپرواہ، اور اس کے تقاضوں سے نچنت و بے فکر ہیں، اور داعی حق اور ناصح مخلص کی دعوت و پکار کو سننے اور اس پر کان دھرنے کو تیار نہیں ہوتے، اس روز اس کی ہولناکیوں کو دیکھنے پر یہ حواس باختہ ہو کر اور چیخ چیخ کر کہہ رہے ہوں گے کہ اب کدھر بھاگ کر جائیں؟ کیا ہے کوئی بھاگنے، اور چھپنے کی جگہ؟ تو جواب ملے گا نہیں، ہرگز نہیں اب بھاگنے اور چھپنے کی کوئی صورت ممکن نہیں۔ اب تمہارے رب ہی کی طرف لوٹنا ہے سب نے اس کے سوا دوسری تمام راہیں اب ہمیشہ کے لئے بند ہو گئیں۔ تب ان کو پتہ چلے گا کہ وہ کتنے بڑے اور کس قدر ہولناک خسارے میں پڑے ہوئے تھے، مگر بے وقت کے اس پچھتاوے کا ان کو کوئی فائدہ بہر حال نہیں ہو گا، سوائے ان کی آتش یاس و حسرت میں اضافے اور اس کی تیزی کے والعیاذ باللہ العظیم۔
۱۳۔۔۔ 	سو اس سے قیامت کے اس یوم عظیم کے وقوع اور ظہور کے اصل مقصد کو واضح فرما دیا گیا یعنی یہ کہ اس روز ہر انسان کو وہ سب کچھ بتا دیا جائے گا جو اس نے آگے بھیجا ہو گا، اور وہ سب کچھ بھی جو اس نے پیچھے چھوڑا ہو گا، یہاں پر یہ بات بھی واضح رہنی چاہیے کہ ایمان رکھنے والا انسان آخرت کی کامیابی کے لئے حتی المقدور ایسے نیک کام کرتا ہے جو وہاں اس کے لئے کامیابی کا ذریعہ و وسیلہ بنیں، اور ان برے کاموں سے وہ بچنے اور دور رہنے کی فکر و کوشش میں رہتا ہے جو وہاں پر اس کے لئے محرومی اور ناکامی کا باعث بنیں۔ اس لئے کہ ایسے لوگوں کے نزدیک اصل اور حقیقی کامیابی آخرت ہی کی کامیابی ہے اس لئے ایسے لوگ ہمیشہ اپنی آخرت اور وہاں کی کامیابی ہی کے لئے کمائی کی کوشش کرتے ہیں اس کے برعکس جو لوگ آخرت کے منکر، اور اس کے تقاضوں سے غافل ولا پرواہ ہوتے ہیں۔ وہ ان نیک اعمال سے تو محروم اور تہی دامن ہی رہتے ہیں جو ان کو وہاں کی اس حقیقی اور ابدی زندگی میں کام آ سکیں۔ لیکن اس کے برعکس وہ کام اور وہ باتیں جو اخروی زندگی میں ہلاکت و تباہی کا باعث بننے والی ہوتی ہیں وہ ان کا ذخیرہ جمع کرنے میں لگے رہتے ہیں سو ایسے ہی لوگوں کے لئے اس آیت کریمہ میں تنبیہ و تذکیر کا سامان ہے۔ تاکہ وہ اپنی روش کی اصلاح کر لیں اور اس ابدی خسارے سے بچ جائیں، جو بڑا ہی ہولناک خسارہ ہے، سو عقیدہ آخرت اور بعث بعدالموت پر ایمان و یقین ایک انقلاب آفریں چیز ہے، جس کی برکت سے اور اس کے نتیجہ میں فرش زمین پر چلنے والا یہ خاکی انسان ایک ایسا پاکیزہ انسان بن جاتا ہے کہ رشک ملائکہ ہو جاتا ہے۔ یہاں تک کہ حاملین عرش فرشتے بھی اس کے لئے دعائیں کرتے ہیں جیسا کہ دوسرے مقام پر اس کی تصریح فرمائی گئی ہے جبکہ اس عقیدے سے محروم، اور قیامت کا منکر انسان اسفل السافلین اور ارذل الخلائق بن کر رہ جاتا ہے اسی لئے دوسرے مقام پر ارشاد فرمایا گیا۔ وَاِنَّ الَّذِیْنَ لَا یُؤْمِنُوْنَ بِالْاٰخِرَۃِ عَنِ الصِّرَاطِ لَنَاکِبُوْنَ (المؤمنون۔۷۴) یعنی جو لوگ آخرت پر ایمان نہیں رکھتے وہ یقیناً سیدھی راہ سے ہٹے ہوئے ہیں۔ اور جن کا راستہ ہی غلط ہوان کے منزل مقصود پر پہنچنے کا سوال ہی کیا پیدا ہو سکتا ہے؟ والعیاذ باللہ العظیم، اللہ ایمان و یقین کی دولت سے سرشار رکھے، اور ہمیشہ اور ہر حال میں راہ حق پر مستقیم و ثابت قدم رہنے کی توفیق بخشے، آمین ثم آمین
۴۰۔۔۔ 	یعنی جس قادر مطلق خداوند قدوس کی قدرت و حکمت کی یہ عظیم الشان اور گوناگوں شانیں، اور اس کی صنعت و کاریگری کے یہ حکمتوں اور رحمتوں بھرے تصرفات خود تمہاری اپنی تخلیق اور تکوین کے اندر موجود ہیں، اور جن کو تم لوگ خود دیکھتے ہو، اور ہمیشہ دیکھتے ہو کیا وہ مردوں کے زندہ کرنے پر قادر نہیں ہو گا؟ یعنی ہاں اور ضرور وہ اس پر قادر ہے اسی لئے اس آیت کریمہ کی تلاوت اور اس کی سماعت پر اس طرح کا جواب دینا سنت ہے۔ چنانچہ متعدد روایات میں وارد ہے کہ نبی اکرم صلی اللہ علیہ و سلم اس کے جواب میں فرماتے بَلیٰ (ہاں کیوں نہیں) اور کبھی فرماتے، سُبْحَانَکَ اَللّٰہُمَّ فَبَلیٰ (ہاں پاک ہے تو اے اللہ، کیوں نہیں) وغیرہ اَللّٰہُمَّ فَزِدْنَا اِیْمانًا وَّ یَقِیْنًا بِکَ وبِکِتَابِکَ الَّذی اَنْزَلْتَ وَبِرَسُولِکَ الَّذی ارسلت وَخُذْنَا بِنَواصِینَا الیٰ ما فیہ حُبُّکَ والرضاہ بِکُلِّ حَالٍ مِّنَ الاحوال، وفی کل موطنٍ من المواطن فی الحیاۃ، بامن بیدہ مَلَکُوْتُ کُلِّ شَیء وہو یُجِیْرُ وَلَا یُجَارُ علیہ، و الحمد للہ سحانہ و تعالیٰ۔


(سورۃ الإنسان ۔ سورہ نمبر ۷۶ ۔ تعداد آیات ۳۱)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۱۔۔۔     کیا انسان پر لامتناہی زمانے کا ایک دور ایسا نہیں گزرا جب کہ اس کا کوئی نام (و نشان) بھی نہ تھا؟
۲۔۔۔     بلاشبہ ہم ہی نے پیدا کیا انسان کو ایک ملے جلے نطفے سے تاکہ ہم (مکلف بنا کر) اس کی آزمائش کریں سو (اس غرض کے لئے ) ہم نے اس کو بنایا سننے والا دیکھنے والا
۳۔۔۔     ہم نے اس کو راستہ بتا دیا (پھر اس کی مرضی) خواہ وہ شکر گزار بنے خواہ ناشکرا
۴۔۔۔     بلاشبہ ہم نے تیار کر رکھی ہیں کافروں کے لئے بڑی ہولناک زنجیریں بھاری طوق اور ایک بڑی ہی (خوفناک اور) دہکتی آگ
۵۔۔۔     (اس کے برعکس) نیک لوگ وہاں ایسی شراب کے جام پی رہے ہوں گے جس کی آمیزش کافور سے ہو گی
۶۔۔۔     وہ ایک ایسا عظیم الشان چشمہ ہو گا جس سے (مزے لے لے کر) پی رہے ہوں گے اللہ کے خاص بندے وہ اسے (جدھر چاہیں گے محض اپنے اشاروں سے ) بہا لے جائیں گے 
۷۔۔۔     وہ جو (آج دنیا میں ) پورا کرتے ہیں اپنی نذروں کو اور وہ ڈرتے ہیں ایک ایسے ہولناک دن سے جس کی سختی ہر طرف پھیلی ہو گی
۸۔۔۔     وہ کھانا کھلاتے ہیں اس کی محبت پر مسکین یتیم اور قیدی کو 
۹۔۔۔     (اور وہ دل میں یا زبان سے کہتے ہیں کہ) ہم تو تمہیں محض اللہ کے لئے کھلا رہے ہیں تم سے نہ کوئی بدلہ لینا چاہتے ہیں نہ کوئی شکریہ
۱۰۔۔۔     ہمیں تو اپنے رب سے ایک ایسے دن کا سخت ڈر لگا رہتا ہے جو بڑا ہی ہولناک اور تلخ دن ہو گا 
۱۱۔۔۔     سو (ان کی اس فرمانبرداری و اخلاص مندی کے طفیل) اللہ تعالیٰ نے بچا لیا ہو گا ان کو اس دن کے شر سے اور ان کو نواز دیا ہو گا (اپنے کرم سے ) ایک عظیم الشان تازگی اور سرور (شادمانی) سے 
۱۲۔۔۔     اور ان کو سرفراز فرما دیا ہو گا اس نے (اپنی رحمت و عنایت سے ) عظیم الشان جنت اور ریشمی لباس سے اس بناء پر کہ انہوں نے (زندگی بھر) صبر سے کام لیا (راہ حق و صواب پر)
۱۳۔۔۔     اس جنت میں یہ لوگ اونچی مسندوں پر تکئے لگائے بیٹھے ہوں گے (اس پر کیف منظر میں کہ) نہ وہ وہاں پر دھوپ (کی سختی) دیکھیں گے اور نہ جاڑے کی ٹھر
۱۴۔۔۔     جھکے پڑے ہوں گے ان پر وہاں کے (درختوں کے ) سائے اور پوری طرح ان کے بس (اور اختیار) میں کر دیا گیا ہو گا وہاں کے پھلوں کو
۱۵۔۔۔     ان کے آگے گردش میں لائے جا رہے ہوں گے عظیم الشان برتن چاندی کے اور ایسے عظیم الشان پیا لے جو کہ شیشے کے ہوں گے 
۱۶۔۔۔     شیشے بھی وہ جو چاندی کے ہوں گے اور ان کو ساقیوں نے پورے پورے اندازے سے بھرا ہو گا
۱۷۔۔۔     اور انکو وہاں پر پلائے جا رہے ہوں گے شراب کے ایسے جام (پرکیف) جن کی آمیزش سونٹھ کی ہو گی
۱۸۔۔۔     یعنی ایک ایسے عظیم الشان چشمے سے (ان کی یہ تواضع کی جائے گی) جس کا نام وہاں پر سلسبیل ہو گا
۱۹۔۔۔     اور ان کی خدمت کے لئے ایسے لڑکے گھوم پھر رہے ہوں گے جو ہمیشہ لڑکے ہی رہیں گے جب تم انہیں دیکھو تو سمجھو کہ وہ موتی ہیں جن کو بکھیر دیا گیا ہے 
۲۰۔۔۔     اور وہاں تم جدھر بھی نگاہ ڈالو گے تو دیکھو گے کہ وہاں نعمتیں ہی نعمتیں ہیں اور ایک (بے مثل اور) عظیم الشان سلطنت
۲۱۔۔۔     ان (کے بدن) پر سبز رنگ کے (عظیم الشان) کپڑے ہوں گے باریک اور موٹے ریشم کے اور (مزید عظمت شان سے نواز نے کے لئے ) ان کو کنگن پہنائے گئے ہوں گے چاندی کے اور ان کو پلائے گا ان کا رب ایک نہایت ہی عظیم الشان پاکیزہ مشروب
۲۲۔۔۔     (اور انکے سرور کو دوبالا کرنے کیلئے ان سے کہا جائے گا کہ) بلاشبہ یہ صلہ ہے تمہارا (زندگی بھر کے کئے کرائے کا) اور ٹھکانے لگی تمہاری (عمر بھر کی) محنت
۲۳۔۔۔     بلاشبہ ہم ہی نے اتارا ہے آپ پر یہ قرآن (اے پیغمبر اپنی خاص عنایت سے ) تھوڑا تھوڑا کر کے 
۲۴۔۔۔     پس آپ صبر ہی سے کام لیتے رہیں اپنے رب کے حکم کے مطابق اور (کسی بھی قیمت پر) بات نہیں ماننا ان میں سے کسی بھی بدکار یا منکر حق کی
۲۵۔۔۔     اور یاد کرتے رہا کرو تم نام اپنے رب کا صبح و شام (یعنی ہر وقت)
۲۶۔۔۔     اور رات کا کچھ حصہ بھی اسی کے حضور سجدہ ریز رہا کرو اور رات کا ایک بڑا حصہ اسی کی تسبیح (و تقدیس) میں لگے رہا کرو
۲۷۔۔۔     اصل حقیقت یہ ہے کہ یہ لوگ محبت کرتے ہیں اس جلد ملنے والی چیز (یعنی دنیا) سے اور چھوڑتے (اور نظر انداز کرتے ) ہیں اپنے آگے آنے والے ایک ایسے دن کو جو بڑا ہی بھاری (اور نہایت ہولناک) دن ہے 
۲۸۔۔۔     ہم ہی نے پیدا کیا ان کو (اپنی قدرت کا ملہ اور حکمت بالغہ سے ) اور مضبوط کئے ان کے جوڑ بند اور ہم جب چاہیں ان (کو ہلاک کر کے ان) کی جگہ اور لوگ لے آئیں 
۲۹۔۔۔     بلاشبہ یہ (جو کچھ مذکور ہوا) ایک عظیم الشان نصیحت (اور یاد دہانی) ہے سو جس کا جی چاہے راستہ اختیار کر لے اپنے رب کی طرف جانے کا
۳۰۔۔۔     اور تمہارے چاہنے سے کچھ نہیں ہوتا مگر یہ کہ اللہ چاہے بے شک اللہ سب کچھ جانتا بڑا ہی حکمت والا ہے 
۳۱۔۔۔     وہ داخل فرماتا ہے اپنی رحمت میں جس کو چاہتا ہے اور ظالموں کے لئے اس نے تیار کر رکھا ہے ایک بڑا ہی (ہولناک اور) دردناک عذاب


تفسیر

۳۔۔۔ 	ان آیات کریمات میں انسان کی تخلیق و تکوین اس کے مقصد تخلیق و تکوین، اس کے لئے طریق کار اور اس کے نتیجے و انجام جیسے ان تمام اہم اور بنیا دی امور سے متعلق ایسی جامع ہدایات ارشاد فرمائی گئی ہیں جن پر انسان کی صلاح و فلاح کا مدار و انحصار ہے۔ جس کی تفصیلات تو بہت عظیم الشان اور بڑی وقیع ہیں مگر یہاں ان کا احاطہ ممکن نہیں اس لئے پورے اختصار کے ساتھ چند مختصر اشارات ہی پر اکتفا کرنا پڑے گا۔ اس کے اندر مِنْ نُّطْفَۃٍ اَمْشَاجٍ میں اَمْشَاج کا جو لفظ آیا ہے یہ جمع مَشِج اور مشیج کی جس کے معنی ملی جلی اور مخلوظ چیز کے آتے ہیں اور پھر امشاج کا لفظ اگرچہ جمع ہے لیکن حضرات اہل علم کا کہنا ہے کہ یہ ان الفاظ میں سے ہے جو جمع ہونے کے باوجود مفرد الفاظ کی صفت کے طور پر آتے ہیں جیسا کہ یہاں پر بھی ہے اور نطفہ کے مشیج یعنی مخلوط ہونے کے اندر یہ مفہوم بھی پایا جاتا ہے کہ یہ مختلف عناصر و قویٰ سے مخلوط و مرکب ہے۔ اور یہ بھی کہ اس کے اندر مرد اور عورت دونوں کے نطفوں کا امتزاج و اختلاط پایا جاتا ہے۔ اور اس موقع پر یہ بات بھی ملحوظ خاطر رکھنے کی ہے کہ جہاں مختلف عناصر متضاد طبائع اور کئی قسم کے مزاجوں کا اختلاط و امتزاج پایا جاتا ہو۔ وہاں پر ایسا اعتدال اور توازن قائم کرنا اور قائم رکھنا جس سے اصل مقصد کے مطابق صالح نتائج برآمد ہوں اس کے بغیر ممکن نہیں کہ یہ کام ایک نہایت ہی حکیم و قدیر ہستی کی نگرانی میں ہو۔ کسی اتفاقی حادثے کے طور پر ایسے حکیمانہ کام کا وجود میں آنا مممکن نہیں۔ سو وہی ہے اللہ وحدہٗ لاشریک جو کہ خالق حکیم اور قادر مطلق ہے سبحانہ و تعالیٰ اور یہ سب کچھ اسی کی قدرت بے پایاں اور اس کی حکمت بے نہایت اور رحمت و عنایت ہے غایت کا نتیجہ و ثمر ہے اب اس سے یہ سوال پیدا ہوتا ہے اور یہ ایسا سوال ہے جو کہ انسانی عقل و فکر کو جھنجھوڑنے والا، اور اس کے قلب و ضمیر پر دستک دینے والا سوال ہے کہ جس قادر مطلق، خالق حکیم و قدیر نے انسان کو تخلیق و تکوین کے ان مختلف مراحل سے گزار کر، اور نہایت پُر حکمت طریقے سے اس کو نقطہ عروج و کمال پر پہنچایا۔ اور اس کو ایک حقیر قطرہ آب سے اٹھا کر اور ترقی دیکر عقل و فکر اور سمع و بصر کی ان عظیم الشان صلاحیتوں سے نوازا اور اس طور پر کہ اس کے نتیجے میں یہ ساری مخلوق کا محذوم و مطاع بن گیا۔ اس خالق کل مالک مطلق رب ذوالجلال والاکرام کا کیا حق شکر اس پر واجب ہوتا ہے؟ اس کی زندگی کا اصل مقصد کیا ہے؟ اور اس مقصد کے حصول کا طریقہ اور اس واہب مطلق خالق ذوالجلال کے حق شکر کی ادائیگی کی صورت کیا ہو سکتی ہے؟ اور کیا اس انسان کا وجود یونہی عَبَث اور بے کار ہو سکتا ہے؟ جس کو اس قدر اہتمام کے ساتھ پیدا کیا گیا؟ اور یہ کہ کیا جس خالق حکیم نے اس انسان کو نیست سے ہست کیا، معدوم سے موجود بنایا اور اس قدر پر حکمت طریقے سے اس کو پیدا فرمایا کیا وہی اس کو دوبارہ زندہ کر کے نہیں اٹھا سکے گا؟ بَلیٰ وَہُوَا الْخَلَّاقُ الْعَلِیْم۔ یعنی ہاں کیوں نہیں جبکہ وہی ہے سب سے بڑا پیدا کرنے والا سب کچھ جاننے والا سو انہی اہم اور بنیا دی سوالات کے جوابات اور صحیح جوابات سے آگہی کے لئے اس نے اپنے فضل و کرم سے ایک طرف تو انسان کو عقل و فکر کی صلاحیتوں اور قوتوں سے نوازا، اور اس کو سمع و بصر جیسے عظیم الشان آلات علم و ادراک بخشے، اور دوسری طرف اس نے اس کو ہدایت و وحی کے نور مبین سے سرفراز فرمایا، تاکہ اس سے اس کے قوی فکر و بصیرت کو جلا ملے، اور اس کے مدارک علم و فہم کو روشنی نصیب ہو اور اس کے نتیجے میں یہ سعادت دارین سے سرفرازی کی راہ پا سکے۔ اور راہ حق کو اپنا کر یہ اس ابدی بادشاہی اور جنت کی نعیم مقیم کا اہل اور مستحق قرار پاس کے۔ جس کا وعدہ اس کے رب غفور و شکور نے اپنے انبیاء ورسل کے ذریعے فرمایا ہے۔ اب آگے معاملہ اس انسان کے اپنے اختیار پر ہے اگر وہ چاہے تو راہ حق و ہدایت کو اپنا کر اپنے رب کا شا کر بندہ بنے۔ اور چاہے تو اس سے منہ موڑ کر ناشکرا اور کفور بنے۔ اسی کے مطابق آگے اس کو اس کے صلہ و بدلہ سے نوازا جائے گا اور اس کو وہی کچھ ملے گا جس کا یہ اہل اور مستحق ہو گا جس کی تفصیل آگے ذکر و بیان فرمائی جا رہی ہے۔ سو اس سلسلے میں معاملہ انسان کے اپنے ارادہ و اختیار پر ہے کوئی جبر و اکراہ اس سلسلہ میں نہ ہے نہ ہو سکتا ہے۔
۷۔۔۔ 	اس آیت کریمہ میں اہل جنت کی دو خاص صفتوں کو ذکر و بیان فرمایا گیا ہے، ایک یہ کہ وہ اپنی نذروں کو پورا کرتے ہیں، نذر اس کو کہتے ہیں کہ کسی نیک کام کو از خود اپنے ذمے لازم کر دیا جائے، اللہ تعالیٰ کے ان وفادار بندوں (ابرار) کے اوصاف میں سے ایفاء نذر کے اس وصف کو بطور خاص نمایاں کر کے ذکر فرمایا گیا ہے، اور یہ اس لئے کہ جو ان نذروں کے ایفاء کا اس قدر اہتمام کریں گے جو انہوں نے از خود اور اپنے طور پر اپنے اوپر لازم کی ہوں گی، تو وہ ان فرائض و واجبات کی ادائیگی کا اور بھی زیادہ اہتمام کے ساتھ خیال رکھیں گے جو ان کے رب کی طرف سے ان کے ذمے لازم قرار دیئے گئے ہوں گے، اور دوسری اہم صفت ان بندگان صدق و صفا کی اس آیت کریمہ میں یہ ذکر فرمائی گئی ہے کہ وہ قیامت کے اس ہولناک دن کے شر سے ڈرتے ہیں جس کی سختی ہر طرف پھیلی ہوئی ہو گی، یعنی اس کی آفت ایسی عام اور اس قدر ہمہ گیر ہو گی، کہ وہ چھوٹے بڑے امیر و غریب راعی و رعایا، اور عابد و معبود سب پر حاوی، اور ان پر چھائی ہوئی ہو گی، اس کے شر سے بس وہی محفوظ رہ سکیں گے جن کو اللہ محفوظ رکھے گا، اور بس، سو آخرت کا یہ خوف و اندیشہ ہی انسان کو راہ راست پر رکھتا ہے، ورنہ انسان محض ایک حیوان بن کر رہ جاتا ہے، اور ایسا حیوان کہ جس کی زندگی کا مقصد اور محور خواہشات نفس کی تکمیل ہی ہوتا ہے، بلکہ اس سے بھی بڑھ کر یہ کہ وہ جوہر عقل کو بھی خواہشات بطن و فرج کا غلام بنا دیتا ہے، اور اسطرح وہ شَرُّ الْبَرِیَّہَ یعنی سب سے بری مخلوق بن جاتا ہے، و العیاذُ باللہ العظیم
۲۲۔۔۔ 	سو اس ارشاد ربانی سے ایک طرف تو ان خوش نصیبوں کی قدر افزائی فرمائی گئی ہے اور ان کی خوشی و مسرت کو دوبالا کرنے کا سامان فرمایا گیا ہے کہ اس روز ان سے کہا جائے گا، کہ یہ سب کچھ تمہاری اپنی محنت و مشقت اور زندگی بھر کی کمائی اور راہ حق میں جہد مسلسل کا نتیجہ و ثمرہ ہے کسی اور کی سفارش اور وساطت کا اس میں کوئی عمل دخل نہیں تم لوگوں کو کسی دوسرے کی سعی و سفارش کا بار نہیں اٹھانا پڑا، سو اس سے جنت کے ان باسیوں کو جو خوشی و مسرت نصیب ہو گی۔ اس کا اندازہ ہی کون کر سکتا ہے، سو یہ ایسے ہی ہے جیسا کہ دوسرے مقام پر ارشاد فرمایا گیا وَنُوْدُوْا اَنْ تِلْکُمُ الْجَنَّۃُ اُوْرِثْتُمُوْہَا بِمَا کُنْتُمْ تَعْمَلُوْنَ (الاعراف۔۴۲) یعنی اہل جنت کو پکار کر ان سے کہا جائے گا کہ یہ ہے تمہاری وہ جنت جس کا تم لوگوں کو وارث بنا دیا گیا تمہارے ان اعمال کے بدلے میں جو تم کرتے رہے تھے، یعنی اپنی دنیاوی زندگی میں اور دوسری طرف اس میں ان بگڑے ہوئے لوگوں پر طنز و تعریض ہے جنہوں نے اپنے خود ساختہ معبودوں، حاجت رواؤں، و مشکل کشاؤں، من گھڑت دیویوں دیوتاؤں، اور فرضی و وہمی ""سرکاروں"" وغیرہ پر تکیہ کر رکھا ہے اور اپنے انہی فرضی اور وہمی سہاروں کی آس و امید پر انہوں نے آخرت کے تقاضوں کو پس پشت ڈال رکھا ہے۔ حالانکہ وقت آنے پر ان میں سے کوئی بھی چیز ان کے کچھ بھی کام نہیں آ سکے گی پس کام آنے والی چیز انسان کا اپنا ایمان و عقیدہ اور عمل و کردار ہے لیکن جن لوگوں کی مت ان کے کفر و شرک کے نتیجے میں مار دی جاتی ہے ان کو حق اور بالکل وضاح بات بھی سمجھ نہیں آتی والعیاذ باللہ العظیم۔
۲۴۔۔۔ 	ف۲یہاں پر صبر کے حکم و ارشاد کے "بعدول "کا جو صلہ آیا ہے۔ یہ اس بات کا قرینہ ہے کہ صبر کا حکم و ارشاد یہاں پر انتظار کے معنی و مفہوم کو متضمن ہے، سو معنی و مطلب یہ ہو گا کہ آپ اپنے رب کے فیصلہ کا انتظار کریں ان ناہنجاروں کی دل آزار باتوں کی پرواہ نہ کریں، جو آپ سے وہ عذاب دکھانے کا مطالبہ کرتے ہیں جس سے قرآن ان کو خبردار کر رہا ہے سو ایسے ہٹ دھرموں اور ناشکروں کا معاملہ آپ اپنے رب ہی کے حوالے کر دیں وہ ان سے خود نبٹ لے گا، اور ایسے اور اس طور پر کہ جو اس کی حکمت بے پایاں کے تقاضوں کے مطابق ہو گا، اور وہی جانتا ہے کہ ان کو کب تک ڈھیل دی جائے، اور ان پر عذاب کیسے اور کس شکل میں لایا جائے، کہ یہ سب کچھ اسی کے علم بیکراں، اور حلم بے پایاں کے تقاضوں پر مبنی و موقوف ہے، جبکہ آپ کا کام عذاب لانا نہیں، بلکہ پیغام حق پہنچانا، اور اس عذاب سے خبردار کرنا ہے جو منکروں کے انکار کے نتیجے میں ان پر آ کر رہنے والا ہے، پس آپ ابلاغ اور تبلیغ حق کی ذمہ داری ادا کرتے رہیں اور ان منکروں کا معاملہ اپنے اسی خالق و مالک کے حوالے کر دیں جس نے آپ پر یہ کتاب نازل فرمائی ہے، اور تبلیغ حق کی یہ ذمہ داری آپ پر ڈالی ہے، وہ ان سے ٹھیک ٹھیک اور عدل و انصاف کے تقاضوں کے عین مطابق نبھٹ لے گا، پس آپ ان میں سے کسی بھی بدکار، یا ناشکرے کی بات نہ مانیں، یعنی ان میں سے کسی کی بات کی کوئی پرواہ نہ کریں، یہ اپنے اِثْم اور کفر کا بھگتان خود بھگت لیں گے سو اطاعت کا لفظ یہاں پر پرواہ کرنے کے معنی میں ہے۔
۲۹۔۔۔ 	سو یہ عظیم الشان نصیحت اور یاد دہانی سراسر خود ان ہی لوگوں کے بھلے اور فائدے کے لئے ہے، نہ اس میں اللہ پاک سبحانہ و تعالیٰ کا کسی طرح کا کوئی فائدہ ہے، اور نہ ہی اللہ کے رسول کی اس سے کوئی ذاتی عرض وابستہ ہے، یہ خالص بندوں ہی کے بھلے اور فائدے کے لئے ہے، پس اب جس کا جی چاہے وہ اس کو قبول کر کے اپنے رب کی راہ کو اختیار کرے، اور جس کی مرضی اس سے منہ موڑ کر اس انتہائی ہولناک انجام سے دو چار ہونے کی راہ کو اپنائے، جو منکرین و مکذبین کے لئے مقرر ہے اور جس سے یہ کتاب حکیم دنیا کو واضح طور پر آگاہ خبردار کر رہی ہے۔ والعیاذ باللہ العظیم من کل زیغ وضلال۔
۳۱۔۔۔ 	سو اس سے اس سنت خداوندی کی طرف اشارہ فرمایا گیا ہے جو حضرت خالق حکیم جَلَّ جَلَالُہ، نے توفیق ایمان و ہدایت کے سلسلہ میں مقرر فرما رکھی ہے۔ اور وہ یہ کہ وہ نور حق و ہدایت اور دولت ایمان و یقین سے انہی لوگوں کو سرفراز فرماتا ہے جو اس کے لئے اپنے اندر طلب صادق رکھتے ہیں اور نور حق و ہدایت سے سرفرازی کے لئے وہ اپنے قوائے علم و ادراک سے صحیح طور پر کام لیتے ہیں اور وہ اپنی ان صلاحیتوں کی قدر کرتے ہیں جو اس واہب مطلق نے ان کے اندر حق و باطل اور خیر و شر کے درمیان فرق و تمیز کے لئے اپنے فضل و کرم سے ودیعت فرما رکھی ہوتی ہیں لیکن اس کے برعکس جو لوگ عناد اور ہٹ دھرمی سے کام لیتے ہیں اور وہ قدرت کی بخشی ہوئی صلاحیتوں سے صحیح طور پر کام لینے کے بجائے الٹا ان کو ضائع کر کے اندھے اور بہرے بن جاتے ہیں ان کو ہدایت کی توفیق نصیب نہیں ہو سکتی۔ بلکہ وہ نُوَلِّہٖ مَا تَوَلَّی وَنُصْلِہٖ جَہَنَّمَ کے مصداق جہنم کے ایندھن بننے کی راہ پر چل پڑتے ہیں کہ تکذیب و انکار حق کے جس ظلم کا وہ ارتکاب کرتے ہیں اس کا طبعی تقاضا اور لازمی نتیجہ یہی ہوتا ہے، والعیاذ باللہ العظیم، واٰخر دعوانا ان الحمد للہ رب العالمین

(سورۃ المرسلات ۔ سورہ نمبر ۷۷ ۔ تعداد آیات ۵۰)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے ان (ہواؤں ) کی جو چھوڑی جاتی ہیں پے درپے 
۲۔۔۔     پھر جو جھکڑ بن جاتی ہیں زور پکڑ کر 
۳۔۔۔     اور قسم ہے ان کی جو پھیلا دیتی ہیں (بادلوں کو ایک پر حکمت طریقے سے ) ابھار کر
۴۔۔۔     پھر جو جدا کر دیتی ہیں (ان کو) پھاڑ کر
۵۔۔۔     پھر جو ڈال دیتی ہیں (دلوں میں خدا کی) یاد
۶۔۔۔     عذر کے طور پر یا ڈراوے کے طور پر
۷۔۔۔     بلاشبہ جس چیز کا تم سے وعدہ کیا جاتا ہے (اے لوگو!) اس نے ضرور ہو کر رہنا ہے 
۸۔۔۔     سو جب مٹا دیئے جائیں گے (یہ جھلمل کرتے روشن) ستارے 
۹۔۔۔     اور پھاڑ دیا جائے گا (یہ مضبوط و مستحکم) آسمان
۱۰۔۔۔     اور جب دھنک ڈالا جائے گا ان (دیو ہیکل) پہاڑوں کو
۱۱۔۔۔     اور جب آ پہنچے گا رسولوں کی حاضری کا وقت (تو اس وقت تم خود دیکھ لو گے زندگی بھر کے اپنے کئے کرائے کا انجام)
۱۲۔۔۔     کس دن کے لئے اٹھا رکھا گیا ہے ان سب امور (و احوال) کو
۱۳۔۔۔     فیصلے کے دن کے لئے 
۱۴۔۔۔     اور تمہیں کیا خبر کہ کیا ہے فیصلے کا وہ دن؟
۱۵۔۔۔     بڑی تباہی ہو گی اس دن جھٹلانے والوں کے لئے 
۱۶۔۔۔     کیا ہم نے ہلاک نہیں کیا اگلوں کو؟
۱۷۔۔۔     پھر انہی کے پیچھے ہم چلتا کر دیں گے بعد والوں کو 
۱۸۔۔۔     اسی طرح کرتے ہیں ہم مجرموں کے ساتھ
۱۹۔۔۔     بڑی ہی خرابی ہو گی اس دن جھٹلانے والوں کے لئے 
۲۰۔۔۔     کیا ہم نے تم کو پیدا نہیں کیا ایک بے قدرے (اور حقیر) پانی سے ؟
۲۱۔۔۔     پھر ہم نے اس کو ٹھہرائے رکھا (اپنی حکمت و قدرت سے ) ایک محفوظ ٹھکانے میں 
۲۲۔۔۔     ایک مقررہ مدت تک 
۲۳۔۔۔     پھر ہم نے (اس کی ہر چیز کا) ایک اندازہ ٹھہرایا سو ہم کیا ہی خوب اندازہ ٹھہرانے والے ہیں 
۲۴۔۔۔     بڑی خرابی ہو گی اس دن جھٹلانے والوں کے لئے 
۲۵۔۔۔     کیا ہم نے نہیں بنایا (اپنی قدرت و حکمت سے ) اس زمین کو سمیٹنے والی؟
۲۶۔۔۔     زندوں کو بھی اور مردوں کو بھی
۲۷۔۔۔     اور (کیا یہ امر واقع نہیں ہے کہ) ہم نے اس میں جما دئیے بلند و بالا یہ (فلک بوس اور دیو ہیکل) پہاڑ؟ اور ہم نے پلایا تم لوگوں کو (صاف ستھرا اور) میٹھا پانی؟
۲۸۔۔۔     بڑی ہی خرابی ہو گی اس دن جھٹلانے والوں کے لئے
۲۹۔۔۔     (اس روز کہا جائے گا کہ) اب چلو تم لوگ اسی چیز کی طرف جس کو تم جھٹلایا کرتے تھے 
۳۰۔۔۔     چلو تم تین شاخوں والے ایک ایسے ہولناک سائے کی طرف 
۳۱۔۔۔     جس میں نہ کوئی ٹھنڈک ہو گی اور نہ ہی وہ کچھ کام آ سکے گا آگ کی لپٹ سے بچانے میں 
۳۲۔۔۔     وہ آگ ایسی ہولناک چنگاریاں پھینک رہی ہو گی جو کہ (اپنی جسامت میں ) محل کی طرح ہوں گی
۳۳۔۔۔     (جو اپنی کثرت اور اچھل کود میں ایسے لگتی ہوں گی کہ) جیسے کہ وہ اونٹ ہیں زرد رنگ کے 
۳۴۔۔۔     بڑی خرابی ہو گی اس دن جھٹلانے والوں کے لئے 
۳۵۔۔۔     یہ وہ دن ہو گا کہ جس میں نہ تو وہ کچھ بول سکیں گے 
۳۶۔۔۔     اور نہ ہی انہیں اس کی اجازت دی جائے گی کہ وہ کوئی عذر پیش کریں 
۳۷۔۔۔     بڑی ہی خرابی ہو گی اس دن جھٹلانے والوں کے لئے 
۳۸۔۔۔     (ان سے کہا جائے گا کہ) یہ ہے فیصلے کا دن ہم نے جمع کر لیا تم کو بھی اور (تم سے ) پہلے گزرے ہوئے لوگوں کو بھی
۳۹۔۔۔     پس اگر تم لوگوں کے پاس کوئی چال ہے تو اب تم مجھ پر چلا کر دیکھ لو
۴۰۔۔۔     بڑی ہی خرابی ہو گی اس دن جھٹلانے والوں کے لئے 
۴۱۔۔۔     (اس کے برعکس) پرہیزگار لوگ (اس دن) ٹھنڈی چھاؤں اور طرح طرح کے عظیم الشان چشموں میں ہوں گے 
۴۲۔۔۔     اور قسما قسم کے ان پھلوں میں جن کو وہ خود چاہیں گے 
۴۳۔۔۔     (ان سے کہا جائے گا کہ) مزے سے کھاؤ اور پیؤ تم لوگ اپنے ان اعمال کے بدلے میں جو تم کرتے رہے تھے (اپنی زندگی میں )
۴۴۔۔۔     بلاشبہ ہم اسی طرح (صلہ و) بدلہ دیتے ہیں نیکوکاروں کو
۴۵۔۔۔     بڑی ہی خرابی ہو گی اس دن جھٹلانے والوں کے لئے 
۴۶۔۔۔     (آج دنیا میں تم کچھ) کھا پی لو اور تھوڑے دن مزے اڑا لو (اے بدبخت منکرو! کہ) تم بہرحال ہو پکے مجرم (اور عذاب کے مستحق)
۴۷۔۔۔     بڑی ہی خرابی ہو گی اس دن جھٹلانے والوں کے لئے 
۴۸۔۔۔     اور جب ان سے کہا جاتا ہے کہ تم لوگ جھک جاؤ (اپنے اللہ کے آگے ) تو یہ نہیں جھکتے ہیں 
۴۹۔۔۔     بڑی ہی خرابی ہو گی اس دن جھٹلانے والوں کے لئے 
۵۰۔۔۔     تو آخر کس کلام پر ایمان لائیں گے یہ لوگ اس (قرآن حکیم کے ) کلام (معجز نظام) کے بعد؟


تفسیر

۶۔۔۔ 	سو اس جملے سے اس مقصد کو بیان فرمایا گیا ہے جو ہواؤں کے ان مختلف تصرفات اور ان کے ان کرشموں کے نتیجے میں انسان کے سامنے آتا ہے یعنی یہ کہ اللہ تعالیٰ یہ سب کچھ اس لئے دکھاتا ہے کہ وہ ان لوگوں کے لئے اتمام حجت کا سامان کرے، یا ان کی تنبیہ و تذکیر کا۔ پس جو لوگ غفلت کی سرمستی ہی میں پڑے رہنا چاہتے ہیں ان کے لئے تو ہواؤں کے ان مختلف تصرفات اور کرشموں کے اندر اتمام حجت کا سامان ہوتا ہے اور اس کے برعکس جو لوگ نصیحت حاصل کرنا چاہتے ہیں ان کے لئے تذکیر و یاد دہانی کا سامان، سو ہواؤں کے ان مختلف قسم کے تصرفات میں بڑے درسہائے عبرت و بصیرت ہیں۔ ان کے خالق و مالک کے وجود باجود اس کی قدرت و حکمت اور اس کی رحمت و عنایت کے سبحانہ و تعالیٰ۔ سو اس کے اندر حضرت حق جل مجدُہٗ کی وحدانیت و یکتائی، اس کے دین حق کی صداقت و حقانیت قیامت و آخرت اور بعث بعد الموت وغیرہ سب ہی اصول و مبا دی کے لئے واضح اور قوی دلائل پائے جاتے ہیں مگر یہ سب کچھ انہی کے لئے ہے جو صحیح طور پر غور و فکر سے کام لیتے ہیں اِنَّ فِیْ ذَالِکَ لَذِکْریٰ لِمَنْ کَانَ لَہ، قَلْبٌ اَوْ اَلْقَی السَّمْعَ وَہُوَ شَہِیْدٌ رہ گئے دو ٹانگوں پر چلنے والے وہ جاندار جو کَالْاَنْعَامِ بَلْ ہُمْ اَضَلُّ کے مصداق ہیں ان کے لئے کائنات میں ہر طرف پھیلے بکھرے فضاء کے اندر گھومتے پھرتے، نہایت پُر حکمت طریقے سے جگمگ جگمگ کرتے، اور دعوت غور و فکر دیتے ان عظیم الشان حقائق میں نہ کوئی درس ہے نہ دلیل، ان کو تو بس عذاب کا وہ کوڑا ہی بیدار کر سکتا ہے جو کہ ایسوں کے لئے مقرر ہے۔ و العیاذُ باللہ العظیم،
۱۸۔۔۔ 	اوپر آیت نمبر۶ میں ارشاد فرمودہ جملے اِنّمَا تُوْعَدُوْنَ لَوَاقِعٌ میں جس دعوے کا ذکر فرمایا گیا ہے ان آیات کریمات میں تاریخ کے حوالے سے اس دعوے کی تائید و توثیق فرمائی گئی ہے سو ارشاد فرمایا گیا کہ کیا یہ امر واقعہ نہیں ہے کہ ہم نے اگلوں کو ہلاک کیا اور پھر انہی کے پیچھے ہم ان کے بعد والوں کو لگاتے رہے؟ اور یہ اشارہ ہے قوم نوح، عاد،ثمود، قوم لوط، قوم مدین، اور قوم فرعون اور ان کے بعد آنے والی ان قوموں کی طرف جن کی سرگزشتیں قرآن حکیم میں دوسرے مختلف مقامات پر تفصیل سے ذکر فرمائی گئی ہیں، سو تاریخ کے اس تسلسل سے ایک تو یہ اہم اور عظیم الشان بنیا دی حقیقت واضح ہو جاتی ہے کہ اللہ تعالیٰ کے رسولوں اور ان کی دعوت کی تکذیب ایک ایسا سنگین اور ہولناک جرم ہے کہ اس کا نتیجہ و انجام بہر حال ہلاکت و تباہی ہے نیز اس سے ایک اور اہم حقیقت یہ بھی واضح ہو جاتی ہے کہ قیامت کے اس یوم عظیم کا وقوع ضروری اور عقل سلیم اور فطرت مستقیم دونوں کا تقاضا ہے تاکہ اس طرح عدل و انصاف کے تقاضے بتمام و کمال پورے ہوں اور سب کو انکے کئے کرائے کا صلہ و بدلہ ملے۔ کیونکہ اس دنیا میں ایسا ہونا ممکن ہی نہیں ایک تو اس لئے دنیا اپنی اصل اور حقیقت کے اعتبار سے دارالجزاء نہیں بلکہ دارالعمل ہے اور دوسرے اس لئے کہ دنیا کے ظرف محدود میں سرے سے اس کی گنجائش ہی نہیں کہ اس میں ہر کسی کو اس کے کئے کرائے کا پورا پورا بدلہ مل سکے بلکہ یہ سب کچھ آخرت کے اس جہان غیب ہی میں ہو گا اور اسی میں ہو سکتا ہے جس کی وسعتوں کا کوئی کنارہ نہیں ہو گا۔ اور جو اپنی اصل اور حقیقت کے اعتبار سے ہو گا بھی دارالجزاء اور جس کا وجود و وقوع حضرت خالق حکیم کی حکمت کا تقاضا اور خود اس کائنات اور اس کے مخدوم اس انسان کے وجود کا مقتضیٰ ہے ورنہ یہ ساری کائنات اور اس کے گل سرسبد انسان کا وجود عبث و بیکار قرار پائے گا۔ جو کہ حضرت خالق حکیم کی صفت عدل و حکمت کے تقاضوں کے منافی ہے۔ والعیاذ باللہ العظیم، پس آخرت کے اس یوم حساب و جزاء کا وقوع لازم اور ضروری ہے۔
۲۵۔۔۔ 	سو اس میں اللہ پاک سبحانہ و تعالیٰ کی قدرت و حکمت اس کی رحمت و عنایت اور اس کی شان ربوبیت کے بعض اہم مظاہر کی طرف توجہ مبذول کرائی گئی ہے تاکہ انسان اس سے درس عبرت و بصیرت لے، سو ارشاد فرمایا گیا کہ کیا ہم نے زمین کو ایسے پُر حکمت طریقے سے نہیں بنایا جو زندوں اور مردوں سب کو سمیٹنے والی ہے، زندوں کو اپنی پیٹھ پر، اور مردوں کو اپنے پیٹ کے اندر، اور اس پر پہاڑوں کے عظیم الشان لنگر ڈال دیئے تاکہ یہ تم لوگوں کو لے کر ڈولنے نہ لگے، اور تمہارے سکون و قرار میں فرق نہ پڑ جائے اور تمہارے لئے صاف ستھرے اور میٹھے پانی کی فراہمی کا عظیم الشان اور نہایت حکمتوں بھرا انتظام فرمایا، سو بڑی خرابی اور ہلاکت ہے ان لوگوں کے لئے جو حضرت حق جَلَّ مَجْدُہٗ کی بے پایاں قدرت اور اس کی رحمت و عنایت کے ان گوناگوں مظاہر کو کھلی آنکھوں سے دیکھے اور ان سے ہر وقت اور طرح طرح سے مستفید و فیضیاب ہونے کے باوجود حق کو جھٹلاتے ہیں، اور اپنے خالق و مالک کے حضور جھکنے کے شرف سے محروم رہتے ہیں، و العیاذُ باللہ العظیم،
۲۸۔۔۔ 	اوپر روز قیامت کی ہولناکی کی تصویر پیش فرمائی گئی، اور اب اس کے بعد اس سے مجرموں کی اس بے بسی اور درماندگی کی تصویر پیش فرمائی گئی جس سے ان بدبختوں کو اس یوم عظیم و مہیب سے سابقہ پڑے گا، سو آج تو ان میں سے ہر ایک آگے بڑھ بڑھ کر انکار حق اور تکذیب قیامت کے لئے اپنا زور بیان صرف کرتا اور اپنی طلاقت لسانی دکھا رہا ہے، لیکن اس روز ان کے منہ ایسے بند، اور ان کی زبانیں ایسی گنگ ہو جائیں گی کسی کے منہ سے کوئی بات نہ نکلنے پائیگی، نہ یہ خود زبان کھولنے کی جرات کریں گے اور نہ ہی ان کو اس کی اجازت دی جائیگی کہ اگر ان کے یاس کوئی عذر ہو تو یہ اس کو پیش کریں، سو اس روز بڑی ہی خرابی ہو گی ان جھٹلانے والوں کے لئے جو اس عالم غیب کے ان حقائق سے آگہی کے باوجود اپنے جرم انکار و تکذیب پر اڑے ہوئے ہیں، والعیاذ باللہ العظیم
۳۹۔۔۔ 	یعنی دنیا میں تو تم لوگ حق اور اہل حق کے خلاف بڑی بڑی سازشیں کرتے اور چالیں چلا کرتے تھے، اور اس پر تم لوگ پھولے نہیں سمایا کرتے تھے اور اس کو اپنی بڑی چالاکی اور ہوشیاری قرار دیا کرتے تھے سو اب اگر تم لوگوں کے پاس کوئی چال ہے تو تم اس کو اپنے اس عذاب سے چھوٹنے اور اس بچنے کے لئے میرے خلاف چلا کر دیکھ لو۔ سو ان سے ایسا کہنا ان کی تعجیز، اور ان کی تحقیر و تذلیل کے لئے ہو گا۔ والعیاذ باللہ العظیم۔ مگر اس روز کوئی چال چلنا تو دور کی بات، مجرموں کا اس روز حال یہ ہو گا کہ وہ بالکل بے بسی اور عاجزی و درماندگی کی تصویر بنے ہوں گے، ان کے منہ بند، اور ان کی زبانیں گنگ ہوں گی، وہ اپنے مونہوں سے کوئی بات بھی نہ نکال سکیں گے، نہ وہ خود زبان کھولنے کی جرأت کریں گے اور نہ ہی ان کو یہ اجازت ملے گی کہ ان کے پاس اگر کوئی عذر ہو تو وہ اس کو پیش کریں۔
۴۳۔۔۔ 	ہَنِیًا کے معنی مزیدار، خوشگوار اور سازگار کے ہیں، سو ان کو یہ خوشخبری دی جائے گی کہ تم لوگ یہاں پر چین سے کھاؤ پیو۔ تمہارا یہ کھانا پینا، خوشگوار، راس آنے والا۔ اور ہر قسم کے غل و غش سے پاک ہو گا، اور یہ تمہارے لئے بدلہ ہے تمہارے ان اعمال کا جو تم لوگ اپنی دنیاوی زندگی میں کرتے رہے تھے۔ سو اس سے ان کو جو خوشی اور مسرت نصیب ہو گی اس کا اندازہ کرنا ہی کس کے بس میں ہو سکتا ہے؟ اللہ نصیب فرمائے۔ آمین ثم آمین
۵۰۔۔۔ 	سو اس ارشاد سے منکرین کے عناد اور ان کی ہٹ دھرمی پر ملامت بھی ہے، اور ان کے ایمان سے اظہار مایوسی بھی، یعنی جب اس کلام حکیم جیسا دوسرا کوئی کلام نہ ہے نہ ہو سکتا ہے، نہ قوت استدلال اور زور بیان کے اعتبار سے، اور نہ اپنی تاثیر وتسخیر کے لحاظ سے اور نہ ہی عقل ودل کی دنیا کو اپیل کرنے کے اعتبار سے اور نہ ہی توضیح و تبیین حق کے اعتبار سے۔ سو یہ کلام حکیم ہر لحاظ سے کامل و مکمل اور ان کے بے مثال کلام ہے اس کتاب حکیم جیسی دوسری کوئی کتاب نہ کبھی ہوئی ہے اور نہ قیامت تک کبھی ہونا ممکن ہے، اور یہ کتاب عظیم سابقہ تمام آسمانی کتابوں کی مہیمن و محافظ، اور ان کے تمام اصولی مضامین و مطالب کی جامع اور امین ہے، اور ایسی اور اس طور پر کہ آپ قیامت تک حق و ہدایت کا منبع و مصدر بہر حال یہی اور صرف یہی کتاب ہے، تو جب یہ لوگ اس سب کے باوجود اس پر بھی ایمان نہیں لاتے تو پھر اور کس پر ایمان لائیں گے؟ یعنی اس کے بعد ان کے ایمان لانے کی اور کوئی صورت ممکن ہی نہیں، بس جو اس پر ایمان نہیں لائیں گے وہ ایمان کی دولت سے محروم ہیں، و العیاذُ  باللہ، سو اس میں پیغمبر کے لئے تسلیہ وتسکین کا سامان ہے، کہ یہ لوگ دراصل ہٹ دھرمی کے لاعلاج مرض میں مبتلا ہیں، پس یہ اس وقت تک ایمان نہیں لائیں گے جب تک کہ عذاب کا کوڑا ان کے سروں پر برس نہ جائے۔ اور یہ اس عذاب کو اپنی آنکھوں سے خود دیکھ نہ لیں۔ پس ان کی محرومی پر افسوس کرنے کی ضرورت نہیں۔ فَلَا تَذْہَبْ نَفْسُکَ عَلَیْہِمْ حَسَرَاتٍ۔

سورۃ النبأ ۔ سورہ نمبر ۷۸ ۔ تعداد آیات ۴۰)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     یہ لوگ کس چیز کے بارے میں آپس میں پوچھ گچھ کر رہے ہیں ؟
۲۔۔۔     (کیا) اس بڑی خبر کے بارے میں ؟
۳۔۔۔     جس میں یہ لوگ خود اختلاف میں پڑے ہوئے ہیں ؟ 
۴۔۔۔     ہرگز ایسا نہیں (جیسا کہ یہ سمجھ رہے ہیں ) عنقریب ان کو خود ہی معلوم ہو جائے گا
۵۔۔۔     ہاں پھر ہرگز ایسا نہیں عنقریب ان کو خود ہی معلوم ہو جائے گا
۶۔۔۔     کیا یہ امر واقعہ نہیں کہ ہم نے بنا دیا (اپنی قدرت کاملہ اور حکمت بالغہ سے ) اس زمین کو ایک عظیم الشان بچھونا
۷۔۔۔     اور پہاڑوں کو اس کی میخیں 
۸۔۔۔     اور تمہیں پیدا کیا (مردوں اور عورتوں کی شکل میں ) جوڑے جوڑے 
۹۔۔۔     اور ہم ہی نے بنایا تمہارے لیے تمہاری نیند کو مکمل آرام (و راحت) کی چیز
۱۰۔۔۔     اور ہم ہی نے بنایا رات کو ایک عظیم الشان لباس 
۱۱۔۔۔     اور دن کو معاش کا وقت 
۱۲۔۔۔     اور ہم ہی نے بنا دئیے تمہارے اوپر سات مضبوط آسمان
۱۳۔۔۔     اور ہم ہی نے رکھ دیا (ان کے اندر) ایک نہایت ہی گرم اور روشن چراغ
۱۴۔۔۔     اور ہم ہی نے اتارا بھرے بادلوں سے (تمہاری طرح طرح ضرورتوں کے مطابق) بکثرت پانی
۱۵۔۔۔     تاکہ اس کے ذریعے ہم نکالیں طرح طرح کے غلے اور (قسما قسم کے ) سبزے 
۱۶۔۔۔     اور (قسما قسم) کے گھنے باغ بھی
۱۷۔۔۔     بلاشبہ فیصلے کا دن ایک مقرر وقت ہے 
۱۸۔۔۔     جس دن پھونک مار دی جائے گی صور کے اندر اور تم سب لوگ (بلا چوں و چرا نکل کر) چلے آؤ گے فوج در فوج
۱۹۔۔۔     اور کھول دیا جائے گا (اس بے شگاف) آسمان کو اس طور پر کہ یہ دروازے ہی دروازے بن کر رہ جائے گا
۲۰۔۔۔     اور چلا دیا جائے گا (ان دیو ہیکل) پہاڑوں کو اس طور پر کہ یہ (ریگِ رواں ) اور سراب بن کر رہ جائیں گے 
۲۱۔۔۔     بے شک دوزخ گھات میں لگی ہوئی ہے 
۲۲۔۔۔     سرکشوں کے لیے ایک بڑے ہی ہولناک ٹھکانے کے طور پر
۲۳۔۔۔     جس میں ان کو رہنا ہو گا مدتوں (پر مدتیں )
۲۴۔۔۔     وہ وہاں پر نہ تو کسی ٹھنڈک کا مزہ چکھ سکیں گے اور نہ ہی پینے کے قابل کسی چیز کا
۲۵۔۔۔     کچھ ملے گا تو سخت کھولتا ہوا پانی اور بہتی ہوئی پیپ 
۲۶۔۔۔     بھرپور بدلہ ہو گا (ان کے کیے کرائے کا)
۲۷۔۔۔     (کیونکہ) یہ لوگ توقع نہیں رکھتے کسی طرح کے حساب (کتاب) کی
۲۸۔۔۔     اور انہوں نے (زندگی بھر) جھٹلایا تھا ہماری آیتوں کو طرح طرح سے 
۲۹۔۔۔     حالانکہ ہم نے ہر چیز کو محفوظ کر رکھا تھا لکھ کر
۳۰۔۔۔     سو (اس روز ان سے کہا جائے گا کہ) لو اب چکھو تم لوگ مزہ (اپنی کرنیوں کا) پس ہم تمہیں عذاب ہی بڑھاتے چلے جائیں گے 
۳۱۔۔۔     (اس کے برعکس) پرہیزگاروں کے لیے ایک بڑی ہی عظیم الشان کامیابی ہو گی
۳۲۔۔۔     طرح طرح کے عظیم الشان باغ اور انگور
۳۳۔۔۔     اور نوخیز! ہم عمر لڑکیاں 
۳۴۔۔۔     اور (شراب طہور کے ) چھلکتے جام
۳۵۔۔۔     وہ نہ تو وہاں پر کوئی بے ہودہ بات سنیں گے اور نہ ہی کسی قسم کا کوئی جھوٹ
۳۶۔۔۔     صلہ ہو گا نہایت کافی بخشش کے طور پر تمہارے اس رب (غفور و شکور) کی جانب سے 
۳۷۔۔۔     جو کہ مالک ہے آسمانوں اور زمین اور اس ساری کائنات کا جو کہ آسمان و زمین کے درمیان میں ہے اس (خدائے ) رحمان کی طرف سے جس کے سامنے کسی کو یارا نہ ہو گا بات کرنے کا
۳۸۔۔۔     جس روز کھڑے ہوں گے روح اور فرشتے (اس وحدہٗ لاشریک کے حضور) صف بستہ (اس قدر خشوع و خضوع کے ساتھ کہ) کوئی بول بھی نہ سکے گا مگر جس کو اجازت دی ہو گی (خدائے ) رحمان نے اور وہ بات بھی ٹھیک کہے گا
۳۹۔۔۔     یہ ہے وہ برحق دن اب جس کا جی چاہے اپنے رب کے پاس ٹھکانا بنا لے 
۴۰۔۔۔     ہم نے تو تمہیں پوری طرح خبردار کر دیا ہے (اے لوگو!) ایک ایسے ہولناک عذاب سے جو کہ قریب ہی آ لگا ہے ، جس روز آدمی دیکھ لے گا وہ سب کچھ جو کہ آگے بھیجا ہو گا اس کے ہاتھوں نے (اپنی زندگی کی فرصت میں ) اور کافر (اس روز) کہے گا (اور ہزار حسرت و افسوس کے ساتھ کہے گا


تفسیر

۳۔۔۔ 	سو یہ اس کے بارے میں مختلف خیالات رکھتے اور بھانت بھانت کی بولیاں بولتے ہیں، ان میں سے کچھ تو اس کو خارج از امکان قرار دیتے ہیں اور صاف کہتے ہیں کہ کون زندہ کرے گا ان ہڈیوں کو جبکہ یہ بوسیدہ ہو چکی ہوں گی؟ (یس۔۷٨) یعنی ایسا ہونا ان کے نزدیک ناممکن ہے۔ اور کچھ کا کہنا تھا کہ زندگی تو بس یہی دنیاوی زندگی ہے اور بس ہمیں بہر حال کبھی دوبارہ نہیں اٹھایا جائے گا۔ (الانعام۔ ۲٩) اور کچھ لوگ ان میں سے دہریے تھے جن کا کہنا تھا کہ زندگی تو بہر حال ہماری یہی دنیاوی زندگی ہے، یہیں ہم لوگ مرتے جیتے ہیں۔ اور گردش ایام کے سوا ہمیں کوئی چیز ہلاک نہیں کرتی (الجاثیۃ۔ ۲۴) جبکہ ان میں سے کچھ لوگ شک میں مبتلا تھے اور ان کا کہنا تھا کہ ہم لوگ تو اس بارے میں ایک گمان سا رکھتے ہیں اور بس یقین ہمیں بہر حال نہیں۔ (الجاثیۃ۔۳۱) سو سورہ نباء کی ان تینوں آیات کریمات میں ان لوگوں کے اس رویے اور ان کی اس جسارت پر تعجب اور افسوس کا اظہار فرمایا گیا ہے کہ اول تو قیامت کے بارے میں اور بعث بعدالموت سے متعلق یہ خبر ہی اتنی عظیم الشان اور اس قدر ہولناک ہے کہ اس کا حق اور اس کا تقاضا یہ تھا اور یہ ہے کہ اس کی فکر اور اس کے خوف سے ان کی نیندیں اڑ جاتیں ان کے کھانے پینے کی لذتیں اچاٹ ہو جاتیں۔ مگر یہ ایسے ناہنجار اور اس قدر شامت زدہ لوگ ہیں کہ اس سے ڈرنے اور اس کے لئے تیاری کرنے کے بجائے الٹا اس پر طنز کرتے اور اس کا مذاق اڑاتے ہیں اور وہ بھی اس صورت میں جبکہ یہ لوگ اس کے بارے میں خود اختلاف میں پڑے ہوئے ہیں سو یہ کتنی بڑی محرومی اور کس قدر بے انصافی و بدبختی ہے والعیاذ باللہ العظیم۔
۱۷۔۔۔ 	 جس نے اپنے اس مقرر وقت پر بہر حال آ کر اور واقع ہو کر رہنا ہے کہ وہ اس حکمتوں اور نعمتوں بھری کائنات کے وجود اور اس کی ان گوناگوں اور ان گنت و بے حد وحساب نعمتوں اور ان سے مستفید و فیضیاب ہونے والے انسان کے وجود کا طبعی تقاضا ہے۔ سو اس ارشاد سے اوپر والی ساری بحث اور تفصیل کا خلاصہ پیش فرما دیا گیا کہ یہ تمام اہتمام ربوبیت اور آسمان سے لیکر زمین تک کا یہ سارا نظام پرورش اپنی زبان حال سے گواہی دے رہا ہے اور پکار پکار کر یہ گواہی دے رہا ہے کہ جس خالق حکیم اور رب عزیز و کریم نے اس سب کو وجود بخشا، اور اس کو اس پُر حکمت طریقہ سے قائم فرمایا، اور برقرار رکھا، ہو نہیں سکتا کہ وہ اس ساری کائنات کے مخدوم و مطاع، اور اس سے ہر وقت اور طرح طرح سے مستفید و فیضیاب ہونے والے اس انسان کو یونہی غیر مسؤل چھوڑ دے، اور اس سے کبھی اپنی ان گوناگوں نعمتوں کے بارے میں پوچھے نہ، سو ایسے نہیں ہو سکتا، بلکہ اس نے ان کے بارے میں لازماً اور بہر حال پوچھنا ہے کہ اس نے ان نعمتوں سے متعلق کیا رویہ اختیار کیا؟ شکر گزاری و احسان مندی کا یا کفران نعمت اور ناشکری کا؟ سو اس کے لئے اس رب عزیز و کریم نے ایک یوم حساب مقرر فرما رکھا ہے، جس میں وہ ان سب کو جمع کر کے ان سے پوچھے گا، تاکہ واضح ہو جائے کہ کس کس نے اس کی ربوبیت کا حق پہچانا، اور ادا کیا، تاکہ اس کو وہ اپنے انعامات سے نوازے، اور کس کس نے بے قدری اور ناشکری سے کام لیا، تاکہ وہ اس کا صلہ و بدلہ پائے، اور اس طرح عدل و انصاف کے تقاضے پورے ہوں اور علی وجہ اتمام والکمال پورے ہوں۔
۳۰۔۔۔ 	 سو ان آیات کریمات سے ان لوگوں کے جرم کی نوعیت اور اس کی سنگینی کو بھی واضح فرما دیا گیا، جنہوں نے جہنم کے عذاب میں مبتلا ہونا ہے، والعیاذ باللہ ان کے کفر و انکار کے ایک بڑے سبب اور باعث کی نشاندہی بھی فرما دی گئی، اور ان کے انتہائی ہولناک انجام اور بڑھتے چڑھتے دائمی عذاب کی خبر بھی دے دی گئی، سو پہلی بات تو اس ضمن میں یہ ارشاد فرمائی گئی کہ یہ لوگ کسی حساب و کتاب کی کوئی توقع اور امید ہی نہیں رکھتے تھے، بلکہ ان کا خیال تھا کہ ہم اسی طرح عیش کرتے رہیں گے اور یونہی مر مٹ کر ختم ہو جائیں گے جس طرح کہ کیڑے مکوڑے مر مٹ کر ختم ہو جاتے ہیں اور جب ان کو آیات خداوندی کے ذریعے تنبیہ و تذکیر کی جاتی تو یہ پوری ڈھٹائی غفلت و لا پرواہی اور نہایت بے دردی کے ساتھ ان کی تکذیب کرتے تھے، سو کفر و انکار اور تکذیب حق کے اس انتہائی ہولناک اور سنگین جرم نے ان لوگوں کو اپنی آخرت کی جو ابدی اور اپنے انجام کے فکر سے بالکل نچنت بے فکر، اور لا پرواہ بنا دیا تھا جس سے ان کا راستہ ہی غلط ہو گیا ان کا زاویہ نگاہ ہی بدل اور بگڑ گیا، اور یہ حیوان محض بلکہ شَرُّ الْبَرِّیَۃ (بدترین مخلوق) بن کر رہ گئے۔ اور حساب و کتاب اور جزاء اعمال کے سلسلے میں یہ اس غلط فہمی میں مبتلا تھے کہ ہمارے اعمال کا کس کو پتہ ہو سکتا ہے کہ وہ ہمیں ان کا صلہ و بدلہ دے؟ سو ارشاد سے اس حقیقت کو واضح فرما دیا گیا کہ یہ تو اس غلط فہمی میں مبتلا تھے کہ ہمارے اعمال کا پتہ ہی کس کو ہو سکتا ہے لیکن ہم نے ان کے ایک ایک عمل کو گن گن کر محفوظ کر رکھا تھا، اور اس کو اس قدر اہتمام کے ساتھ لکھ رکھا تھا جس میں کسی سہو ونسیان کا کوئی سوال و احتمال ہی نہیں ہو سکتا، اور وہ لکھا لکھایا سارا ریکارڈ اس یوم حساب میں نکال کر اس کے سامنے رکھ دیا جائے گا، اور اس سے کہا جائے گا کہ لے اب تو اپنے اس نامہ اعمال کو خود دیکھ اور پڑھ لے، اور خود بتا کہ تیرا انجام کیا ہونا چاہیئے؟ جیسا کہ سورہ بنی اسرائیل کی آیت نمبر۱۳ اور ۱۴ میں اس کی تصریح فرمائی گئی ہے، و باللہ التفویق لمایُحِبُّ و یرید، وعلی مایُحِبُّ و یرید، اور یہاں پر ان لوگوں کے انجام کے بارے میں ارشاد فرمایا گیا، اور تاکیدی الفاظ کے ساتھ اور حصر و قصر کے انداز و اسلوب میں ارشاد فرمایا گیا کہ تب ان سے کہا جائے گا کہ تم لوگ تو دنیا میں اپنے اس انجام سے بے فکر و لا پرواہ رہے تھے لیکن اب وہ تمہارے سامنے موجود ہے، اور اپنی اصل شکل، اور تمام ہولناکیوں اور قہربانیوں کے ساتھ موجود ہے، پس اب تم اس کا عذاب چکھو۔ اور چکھتے ہی رہو، کہ اب آگے تم لوگوں کے لئے عذاب ہی عذاب ہے، اس سے بچنے اور نجات پانے کی اب تمہارے لئے کوئی صورت ممکن نہیں، تم نے ہمیشہ کے لئے اس کے اندر رہنا ہے، اب نہ اس کا کبھی خاتمہ ہو گا۔ اور نہ ہی اس میں کسی طرح کی کمی اور تخفیف، بلکہ اب اس کی سنگینی اور شدت ہی میں اضافہ ہوتا جائے گا۔ سو اس سے بڑھ کر محرومی اور بدبختی کیا ہو سکتی ہے؟ والعیاذ باللہ العظیم، اللہ ہمیشہ، ہر حال میں، اور ہر اعتبار سے اپنی حفاظت و پناہ میں رکھے۔ آمین ثم آمین،
۴۰۔۔۔ 	

(سورۃ النازعات ۔ سورہ نمبر ۷۹ ۔ تعداد آیات ۴۶)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے ان فرشتوں کی جو جان نکالتے ہیں گھس کر
۲۔۔۔     اور ان کی جو بند کھول دیتے ہیں آسانی سے 
۳۔۔۔     اور ان کی جو چلتے ہیں تیرتے ہوئے 
۴۔۔۔     پھر جو (اپنے خالق و مالک کے حکم کی تعمیل میں ) آگے بڑھتے ہیں دوڑ کر
۵۔۔۔     پھر انکی جو تدبیر کرتے ہیں (اپنے رب کے ) حکم سے (قیامت نے ضرور بالضرور قائم ہونا ہے )
۶۔۔۔     جس روز ہلا مارے گا وہ (انتہائی ہولناک) جھٹکا
۷۔۔۔     اس کے پیچھے آ لگے گا ایک اور (ایسا ہی زوردار) جھٹکا
۸۔۔۔     کچھ دل اس روز (مارے خوف کے ) کانپ رہے ہوں گے 
۹۔۔۔     ان کی نگاہیں جھکی ہوئی ہوں گی (مارے دہشت و حیرت کے )
۱۰۔۔۔     (مگر یہ لوگ ہیں کہ تعجب اور استہزا کے طور پر) کہتے ہیں کہ کیا واقعی ہمیں پلٹا کر واپس لایا جائے گا اپنی پہلی حالت میں ؟
۱۱۔۔۔     کیا جب کہ ہم ہو چکے ہوں گے کھوکھری بوسیدہ ہڈیاں ؟
۱۲۔۔۔     کہنے لگے تب تو یہ واپسی بڑی ہی گھاٹے کی ہو گی
۱۳۔۔۔     سو (واضح رہے کہ) وہ تو بس ایک ڈانٹ ہو گی زور کی
۱۴۔۔۔     جس کے نتیجے میں یہ سب کے سب یکایک آ موجود ہوں گے (حشر کے ) اس (عظیم الشان) میدان میں 
۱۵۔۔۔     کیا تمہارے پاس موسیٰ کا قصہ بھی پہنچا؟
۱۶۔۔۔     جب کہ ان کو پکارا ان کے رب نے اس مقدس وادی یعنی طویٰ (کے ایک پرکیف سماں ) میں 
۱۷۔۔۔     کہ جاؤ فرعون کے پاس کہ وہ بڑا سرکش ہو گیا ہے 
۱۸۔۔۔     اور اس سے کہو کہ کیا تو اس کے لیے تیار ہے کہ تو پاکیزگی اختیار کرے 
۱۹۔۔۔     اور میں تجھے تیرے رب کی طرف راہنمائی کروں کہ تو (اس سے ) ڈرنے لگے 
۲۰۔۔۔     پھر (فرعون کے پاس پہنچنے کے بعد) موسیٰ نے دکھائی اس کو (اپنی نبوت کی) وہ بڑی نشانی
۲۱۔۔۔     (مگر) اس نے پھر بھی جھٹلایا اور نافرمانی ہی کی
۲۲۔۔۔     پھر وہ پلٹ کر (ان کے خلاف) کوشش میں لگ گیا
۲۳۔۔۔     چنانچہ اس نے (لوگوں کو) جمع کر کے پکار کر کہا
۲۴۔۔۔     میں ہوں تمہارا سب سے بڑا رب
۲۵۔۔۔     آخرکار پکڑا اس کو اﷲ  نے (اپنی بطشِ شدید سے ) آخرت اور دنیا کے عبرتناک عذاب میں 
۲۶۔۔۔     بلاشبہ اس میں بڑی بھاری عبرت (کا سامان) ہے ہر اس شخص کے لیے جو ڈرتا ہو
۲۷۔۔۔     کیا تمہارا پیدا کرنا زیادہ سخت (اور مشکل) ہے یا آسمان کا اس کو اس (قادرِ مطلق) نے بنایا (اپنی قدرت کاملہ اور حکمت بالغہ سے )
۲۸۔۔۔     اوپر اٹھایا اس کی چھت کو پھر اس کو برابر کیا (ہر اعتبار سے )
۲۹۔۔۔     اور اس نے ڈھانک دیا اس کی رات کو (تاریکی کی چادر سے ) اور نکالا اس کے (دن کے اجالے ) کو
۳۰۔۔۔     اور زمین کو اس کے بعد بچھا دیا اس نے (نہایت ہی حکمت بھرے طریقے سے )
۳۱۔۔۔     اس کے اندر سے اس کا پانی بھی نکالا اور چارہ بھی
۳۲۔۔۔     اور اسی نے گاڑھ دیا اس کے اندر پہاڑوں (کے ان عظیم الشان لنگروں ) کو
۳۳۔۔۔     (یہ سب کچھ) فائدہ پہنچانے کے لیے تمہیں اور تمہارے مویشیوں کو
۳۴۔۔۔     پھر جب بپا ہو جائے گا (تہس نہس کر دینے والا) وہ سب سے بڑا ہنگامہ
۳۵۔۔۔     تو اس دن انسان رہ رہ کر یاد کرے گا وہ سب کچھ جو کہ اس نے کیا ہو گا (اپنی زندگی میں )
۳۶۔۔۔     اور بے نقاب کر دیا جائے گا اس روز دوزخ کو دیکھنے والوں کے لیے 
۳۷۔۔۔     سو جس نے سرکشی کی ہو گی
۳۸۔۔۔     اور اس نے (آخرت کے مقابلے میں ) دنیا کی زندگی کو ترجیح دی ہو گی
۳۹۔۔۔     تو یقیناً دوزخ ہی ہو گی اس کا ٹھکانا
۴۰۔۔۔     اور جو ڈرتا رہا ہو گا (اپنی زندگی میں ) اپنے رب کے سامنے کھڑا ہونے سے اور اس نے روکے رکھا ہو گا اپنے نفس کو خواہشات (کی پیروی) سے 
۴۱۔۔۔     تو بلاشبہ جنت ہی ہو گی اس کا ٹھکانا
۴۲۔۔۔     پوچھتے ہیں یہ لوگ آپ سے (اے پیغمبر !) قیامت کے بارے میں (تعجب و انکار کے طور پر) کہ آخر کب آ کر ٹھہرے گی وہ؟
۴۳۔۔۔     آپ کو کیا لگے اس کے (وقت کے ) بیان سے 
۴۴۔۔۔     آپ کے رب ہی کی طرف ہے اس (کے علم) کی انتہا
۴۵۔۔۔     آپ کا کام تو صرف خبردار کر دینا ہے ہر اس شخص کو جو اس سے ڈرتا ہو
۴۶۔۔۔     جس دن یہ لوگ اسے دیکھیں گے تو انہیں یوں محسوس ہو گا کہ گویا یہ (اس دنیا میں ) نہیں ٹھہرے تھے مگر ایک شام یا اس کی صبح


تفسیر

۷۔۔۔ 	 سو اس سے قیامت کے اس یوم عظیم کی ہلچل، اور اس کے وقوع کی تصویر پیش فرمائی گئی ہے۔ راجفہ کے معنی لرزہ، اور زلزلہ کے ہیں اور رادفہ کے معنی پہلے جھٹکے کے بعد آنے والے دوسرے جھٹکے کے ہیں، اور ان دونوں سے مراد ہیں نفخ صور کے دو جھٹکے۔ یعنی اس کی دو پھونکیں۔ سو اس یوم عظیم کی ہلچل کے وہ تمام اثرات صور کی ان دونوں پھونکوں ہی کا نتیجہ ہوں گے، سو اس سے ان منکرین و مکذبین پر جو کہ وقوع قیامت کو بہت مستبعد اور ناممکن چیز سمجھتے ہیں، ان پر اس حقیقت کو واضح فرما دیا گیا کہ جس چیز کو تم لوگ اتنا بعید اور ناممکن سمجھتے ہو۔ وہ نفخ صور کی محض دو پھونکوں ہی سے وقوع پذیر ہو جائے گی۔ اور صرف دو ہی جھٹکوں سے یہ سارا نظام درم برہم ہو جائے گا۔
۱۴۔۔۔ 	 یعنی تم لوگ تو اپنے طور پر اور اپنے زعم و خیال کے مطابق قیامت کے اس یوم عظیم کے وقوع کو اتنا بعید سمجھتے ہو، اور اسی بنا پر تم اس کا انکار کرتے اور مذاق اڑاتے ہو، لیکن اللہ تعالیٰ کے لئے تو یہ کام سرے سے کچھ مشکل ہو گا ہی نہیں، بلکہ یہ محض اس کی ایک ڈانٹ اور جھڑکی ہو گی جس کے نتیجے میں سب کے سب لوگ زندہ ہو کر میدان حشر میں آ موجود ہوں گے۔ یہاں پر اس زجرۃ یعنی ڈانٹ سے مراد نفخہ ثانیہ ہے جس کے نتیجے میں سب لوگ زندہ ہو کر اٹھ کھڑے ہوں گے جیسا کہ دوسرے مقام پر اس کی اس طرح تصریح فرمائی گئی ہے ثُمَّ تُفِخَ فِیْہٖ اُخْریٰ فَاِذَاہُمْ قِیَامٌ یَّنْظُرُوْنَ (الزمر۔۶٨) یعنی پھر صور میں دوسری بار پھونک ماری جائے گی۔ جس کے نتیجے میں وہ سب یکایک کھڑے دیکھ رہے ہوں گے۔
۲۰۔۔۔ 	 آیہ کبری یعنی سب سے بڑی نشانی سے یہاں پر مراد معجزہ عصا ہے اور اس کو آیہ کبری یعنی سب سے بڑی نشانی اس لئے فرمایا گیا کہ ید بیضا کے سوا آنجناب کے دوسرے تمام معجزات دراصل اسی کے اندر مضمر تھے۔ اور وہ اسی کے نتیجے میں ذریعے ظہور پذیر ہوئے تھے بہر کیف حضرت موسیٰ نے اپنی صداقت کے نشان کے طور پر اس کو اپنا وہ سب سے بڑا معجزہ دکھایا۔ لیکن اس بدبخت نے پھر بھی نہ مانا، اس نے اس کے باوجود آنجناب کو جھٹلایا۔ اور معصیت و نا فرمانی ہی کی راہ کو اپنایا۔ حضرت موسیٰ کو اس بدبخت نے جادوگر قرار دیا۔ اور آپ کے مقابلے کے لئے ملک بھر کے ماہر جادوگروں کو اکٹھا کر لایا۔ جس کے نتیجے میں آخرکار وہ اپنے انتہائی ہولناک انجام سے دوچار ہو کر رہا، والعیاذ باللہ العظیم
۲۵۔۔۔ 	 نکال کے معنی جیسا کہ ترجمے سے بھی واضح ہے عبرتناک اور عبرت انگیز عذاب کے ہوتے ہیں سو فرعون جب یہ سب کچھ دیکھ اور سن لینے کے باوجود اپنے کفر و انکار اور تمرد و سرکشی سے باز نہ آیا۔ تو آخرکار اللہ تعالیٰ نے اس کو دنیا اور آخرت دونوں میں عبرت انگیز عذاب میں پکڑا سو دنیا میں تو وہ اپنے لاؤ لشکر سمیت سب کے سامنے سمندر میں غرقاب ہوا اور دنیا نے دیکھا کہ اپنی خدائی کا دعوی کرنے والا یہ ملعون کس طرح سمندر کی غضبناک موجود کے سامنے نہایت ذلت کے ساتھ خس و خاشاک اور کوڑے کرکٹ کی طرح بہے چلا جا رہا تھا اور آخرت میں اس کو جہنم کے الاؤ میں جھونک دیا جائے گا۔ اور وہاں پر اس کو دوسرے عام کفار و منکرین کے مقابلے میں کہیں زیادہ سخت اور رسوا کن عذاب سے دوچار ہونا پڑے گا۔ چنانچہ دوسرے مقام پر اس امر کی تصریح فرمائی گئی ہے کہ قیامت کے روز فرعون والوں کے بارے میں حکم و ارشاد ہو گا کہ ان کو اشد العذاب یعنی سخت ترین عذاب میں داخل کیا جائے چنانچہ ارشاد ہوتا ہے وَیَوْمَ تَقُوْمُ السَّاعَۃُ اَدْخِلُوْا اٰلَ فِرْعَوْنَ اَشَدَّ الْعَذَابِ۔ (المؤمن۔۴۶) یعنی جس دن قیامت قائم ہو گی اس دن حکم ہو گا کہ داخل کرو فرعون والوں کو سخت ترین عذاب میں۔ سو اس سے اندازہ کیا جا سکتا ہے کہ کفر و انکار، غرور و استکبار اور اللہ تعالیٰ کے بھیجے ہوئے رسولوں اور اس کے اتارے ہوئے پیغام حق و ہدایت کی تکذیب کا جرم کتنا بڑا، اور کس قدر ہولناک اور سنگین جرم ہے۔ والعیاذ باللہ العظیم بکل حالٍ من الاحوال وفی کل موطنٍ من المواطن فی الحیاۃ فلا حول ولاقوۃ الا بہ جل و علا،
۳۳۔۔۔ 	 سو اس سے واضح فرما دیا گیا کہ زمین و آسمان کی یہ ساری کائنات دراصل انسان ہی کی خدمت اور اسی کے بھلے کے لئے پیدا فرمائی گئی ہے، اور خالق کل مالکِ مطلق حضرت رب العالمین جَلَّ جَلَالُہ، کے کرم بے پایاں اور اس کی رحمت و ربوبیت مطلقہ کی یہ شانیں جو اس کائنات میں ہر طرف پھیلی بکھری موجود ہیں۔ اور جو زمین کے چپے چپے پر نمایاں ہیں ان کے بارے میں ارشاد فرمایا گیا کہ تمہارے رب نے یہ سب کچھ خود تمہارے ہی بھلے اور فائدے کے لئے کیا ہے۔ اور صرف تمہارے ہی لئے نہیں، بلکہ تمہارے ان چوپایوں کے لئے بھی جو کہ طرح طرح سے تمہارے کام آتے ہیں اور جن سے تم لوگ طرح طرح کے فائدے اٹھاتے ہو۔ سو اب تم لوگ سوچو کہ جس خدائے رحمان و رحیم نے تمہاری پرورش و خدمت کے لئے آسمان سے لیکر زمین تک یہ عظیم الشان اور حکمتوں بھرا انتظام فرمایا ہے کیا اس نے یہ سب کچھ اسی لئے کیا ہے کہ تم لوگ ایک عرصے تک اس سے طرح طرح کے فائدے اٹھا کر، اور اس کی بخشی ہوئی ان عظیم الشان اور گوناگوں نعمتوں سے کھا پی کر یونہی ختم ہو جاؤ، جس طرح کہ برساتی مینڈک اور کیڑے مکوڑے ختم ہو جاتے ہیں اور تم لوگوں سے اس بارے کوئی پرسش نہ ہو کہ کس نے نیکی اور فرمانبرداری کی زندگی گزاری، اور کس نے بدی وسرکشی اور نافرمانی کی؟ کس نے اپنے رب کی نعمتوں کا حق پہچانا، اور اس کا شکر ادا کیا، اور کس نے اندھے اور بہرے پن کو اپنا کر، ناشکری اور کفران نعمت کا رویہ اختیار کیا؟ اور کیا ان دونوں ہی قسم کے لوگوں کے ساتھ ایک ہی نوعیت کا معاملہ کرنا عدل و انصاف کے تقاضوں کے مطابق، اور حضرت خالق حکیم جَلَّ جَلَالُہ، کی حکمت بے پایاں کے لائق ہو سکتا ہے؟ اور جب نہیں اور یقیناً نہیں تو پھر اس چیز کا طبعی تقاضا اور لازمی نتیجہ ہے کہ ایک ایسا یوم حساب بپا ہو، جس میں ان دونوں قسم کے لوگوں کے درمیان فیصلہ اور فرق و تمیز ہو، اور ہر کسی کو اس کے کئے کرائے کا بھرپور صلہ و ثمرہ ملے، تاکہ اس طرح عدل و انصاف کے تقاضے پورے ہوں اور بدرجہ تمام و کمال پورے ہوں، ورنہ یہ ساری کائنات عَبَثَ اور بیکار ہو کر رہ جائیگی، سو وہی دن قیامت کا وہ یوم عظیم ہے جو فصل و تمیز کا دن ہو گا۔ اور جس نے اپنے وقت پر بہر حال آ کر رہنا ہے۔ تاکہ ہر کسی کو اس کے زندگی بھر کے کئے کرائے کا پھل اور صلہ و بدلہ ملے جس کے مطابق اپنے رب کے مطیع و فرمانبردار جنت کی اَبَدی اور سدا بہار نعمتوں سے سرفراز ہوں گے، جَعَلَنَا اللّٰہُ مِنْہُمْ اور نافرمان و بدکار اور کفار و فجار عذاب جحیم سے دوچار ہوں گے، والعیاذ باللہ العظیم، سو کائنات کی حکمتوں بھری اس کھلی اور عظیم الشان کتاب سے میں غور و فکر سے کام لینے سے اللہ تعالیٰ کی وحدانیت و یکتائی، ضرورت وحی ورسالت اور قیام قیامت و آخرت، اور بعث بعد الموت کے تمام ہی بنیا دی حقائق و عقائد کے اثبات اور انکی تابید و توثیق کے لئے کھلے اور واضح دلائل مل جاتے ہیں، جبکہ اس کے لئے غور و فکر صحیح طریقے سے ہو لیکن مشکل اور مشکلوں کی مشکل یہی ہے کہ صحیح غور و فکر کا یہی جوہر کا اصلی اور گوہر مطلوب نایاب و عنقا ہے اِلاّ ماشاء اللہ سبحانہ و تعالیٰ،

(سورۃ عبس ۔ سورہ نمبر ۸۰ ۔ تعداد آیات ۴۲)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۱۔۔۔     تیوری چڑھائی اور بے رخی برتی اس نے 
۲۔۔۔     اس بات پر کہ ان کے پاس آگیا وہ نابینا
۳۔۔۔     اور آپ کو کیا خبر کہ وہ پوری طرح سنور جائے 
۴۔۔۔     یا (کم از کم) وہ نصیحت پر کان دھرے (دل و جان سے ) تو نصیحت کرنا اسے فائدہ پہنچائے 
۵۔۔۔     تو جو شخص بے پرواہی برتتا ہے 
۶۔۔۔     اس کے تو آپ پیچھے پڑتے ہیں 
۷۔۔۔     حالانکہ آپ پر اس کی سرے سے کوئی ذمہ داری ہی نہیں کہ وہ نہیں سدھرتا
۸۔۔۔     اور جو (طلب حق میں ) آپ کے پاس آئے دوڑتا ہوا
۹۔۔۔     جب کہ وہ ڈر رہا ہوتا ہے 
۱۰۔۔۔     تو آپ اس سے بے رخی برتتے ہیں 
۱۱۔۔۔     (ایسا) ہرگز نہیں بلاشبہ یہ (قرآن) ایک عظیم الشان نصیحت ہے 
۱۲۔۔۔     اب جس کا جی چاہے اس نصیحت کو قبول کرے 
۱۳۔۔۔     (جو ثبت ہے ) ایسے عظیم الشان صحیفوں میں جو بڑے ہی (معززو) مکرم ہیں 
۱۴۔۔۔     جو بڑے ہی بلند مرتبہ انتہائی پاکیزہ ہیں 
۱۵۔۔۔     ایسے عظیم الشان لکھنے والوں کے ہاتھوں میں 
۱۶۔۔۔     جو بڑے ہی عزت والے اور نیکوکار ہیں 
۱۷۔۔۔     خدا کی مار( اور پھٹکار ہو) اس انسان پر کیسا ناشکرا ( اور کس قدر بے انصاف) ہے یہ؟
۱۸۔۔۔     کس چیز سے پیدا کیا اس کو اس (قادر مطلق) نے ؟
۱۹۔۔۔     ایک (حقیر سی) بوند سے پیدا کیا اس کو پھر اس کو (نہایت ہی حکمتوں بھرے) انداز پر رکھا
۲۰۔۔۔     پھر اس نے آسان فرما دیا اس کے لیے (زندگی کا) راستہ
۲۱۔۔۔     پھر وہی اس کو موت کے گھاٹ اتار کر قبر میں پہنچا دیتا ہے 
۲۲۔۔۔     پھر وہی جب چاہے گا اسے دوبارہ اٹھا کھڑا کرے گا
۲۳۔۔۔     ہرگز نہیں اس نے تو ابھی تک وہ فرض پورا نہیں کیا جس کا اللہ نے اس کو حکم دیا تھا
۲۴۔۔۔     پھر یہ (حضرت) انسان ذرا اپنی خوراک (کے نظام) ہی میں غور کر لے 
۲۵۔۔۔     کہ ہم نے (اس کی ضرورتوں کے لیے کیسے طرح طرح سے ) پانی لنڈھایا
۲۶۔۔۔     پھر ہم نے کس عجیب و غریب طریقے سے پھاڑا زمین کو 
۲۷۔۔۔     پھر ہم ہی نے اگائے اس میں (اپنی قدرتِ کاملہ اور عنایتِ شاملہ سے ) طرح طرح کے غلے 
۲۸۔۔۔     اور انگور اور ترکاریاں 
۲۹۔۔۔     اور زیتون اور کھجوریں 
۳۰۔۔۔     اور قسما قسم کے گھنے (اور خوشنما) باغ
۳۱۔۔۔     اور طرح طرح کے (لذیذ) پھل اور چارے 
۳۲۔۔۔     (اور یہ سب کچھ) فائدہ پہنچانے کے لیے تمہیں اور تمہارے مویشیوں کو
۳۳۔۔۔     پھر جب آ پہنچے گی کانوں کو بہرا کر دینے والی وہ سب سے بڑی (ہولناک) آواز
۳۴۔۔۔     تو اس روز آدمی بھاگے گا اپنے بھائی سے 
۳۵۔۔۔     اپنی ماں اور باپ سے 
۳۶۔۔۔     اور اپنی بیوی اور بیٹوں سے 
۳۷۔۔۔     ان میں سے ہر ایک پر اس روز ایک ایسی حالت طاری ہو گی جو اسے کسی اور کا ہوش نہ رہنے دے گی
۳۸۔۔۔     کچھ چہرے تو اس روز چمک رہے ہوں گے 
۳۹۔۔۔     وہ ہنستے ہوں گے اور ان پر خوشیاں کھیلتی ہوں گی
۴۰۔۔۔     جب کہ کچھ چہروں پر اس روز خاک اڑ رہی ہو گی
۴۱۔۔۔     ان پر چھا رہی ہو گی ایک ہولناک سیاہی
۴۲۔۔۔     یہی ہوں گے کافر اور فاجر لوگ


تفسیر

۴۔۔۔ 	یہاں پر طالب صادق کی دو صفتیں بیان فرمائی گئی ہیں۔ اور یہ دونوں ہی بڑی اہم اور مفید مطلب صفتیں ہیں۔ جو علم اور فیض نبوت سے سرفراز کرنے والی صفتیں ہیں ان میں سے پہلی یہ کہ بارگاہ رسالت میں حاضر ہونے والا شخص اپنے تزکیے کا طالب و خواہش مند ہو۔ اور دوسری یہ کہ وہ نصیحت اور یاد دہانی سے فائدہ اٹھانے والا ہو۔ اس سے درحقیقت تربیت گاہ نبوی کے مخلص اور سچے شرکاء کے اوصاف بیان فرمائے گئے ہیں۔ کہ وہاں پر حاضری دینے والے لوگ بالعموم دو ہی قسم کے ہوا کرتے تھے۔ ایک وہ حق کے سامنے اپنی اصلاح و تربیت سے متعلق کوئی سوال ہوتا تو وہ اس کے بارے میں راہنمائی حاصل کرنے کے لئے نبی اکرم صلی اللہ علیہ و سلم کی خدمت میں حاضر ہوتے۔ اور اپنا سوال آنجناب کی خدمت میں پیش کرتے، اور اس کے جواب سے آگاہ و مطمئن ہو کر اپنی اصلاح کا سامان کرتے۔ اور دوسری قسم کے لوگ وہ ہوئے تھے جن کے سامنے اس طرح کا کوئی خاص سوال تو نہیں ہوتا تھا۔ لیکن وہ نبی اکرم صلی اللہ علیہ و سلم کی خدمت میں اس لئے حاضر ہوتے کہ آپ بطور خود یا کسی دوسرے سائل کے سوال کے جواب میں کچھ ارشاد فرمائیں تو یہ اس سے بہرہ مند ہو جائیں، ان دونوں ہی صورتوں میں چونکہ طلب صادق کا عنصر پایا جاتا ہے جو کہ اصلاح احوال اور افادہ و استفادہ کی اصل بنیاد ہے اس لئے یہ دونوں ہی صورتیں مفید اور مطلوب ہیں، یہاں پر لَعَلَّہ، یَزکّیٰ کے کلمات کریمہ سے پہلی قسم کے لوگوں کی طرف اشارہ فرمایا گیا ہے اور اَوْیَذَّکَرُ فَتَنْفَعَہُ الذِّکْریٰ سے دوسری قسم کے لوگوں کی طرف، سو اس سے واضح فرما دیا گیا کہ پیغمبر کی مجلس میں جس کو آنا ہو وہ انہی میں سے کسی ایک مقصد کو سامنے رکھ کر آئے، تاکہ اسطرح وہ وہاں سے مستفید و فیضیاب ہو کر لوٹے۔ کہ ایسے ہی لوگ پیغمبر کی التفات و توجہ کے اہل اور مستحق ہیں۔ اور یہی وہاں سے مستفید و فیضیاب ہو سکتے ہیں۔ رہ گئے وہ لوگ جو اپنی ناز برداری کے متمنی و خواہشمند ہوں، تو ان کے لئے وہاں پر محرومی ہی ہے پس وہ اپنے گھروں ہی میں بیٹھے اپنے انجام کا انتظار کریں۔ سو عجز و انکسار، اور طلب صادق وسیلہ سرفرازی ہے، اور کبر و غرور باعث محرومی، والعیاذ باللہ العظیم
۲۲۔۔۔ 	 ان آیات کریمات میں چھوٹے چھوٹے جملوں کے ذریعے انسان کی اول سے لے کر آخر تک اس کے آغاز و پیدائش سے لیکر اس کی موت و قبر، اور حشر و نشر تک کی تمام باتوں اور جملہ مراحل کی طرف اشارہ فرما دیا گیا، اور انسان کو اس کی خلقت، مادہ خلقت، مراحل خلقت، اور اسباب معیشت وغیرہ سب کے بارے میں غور و فکر کی دعوت دی گئی۔ سو انسان اگر خود اپنے وجود اور اس کے مختلف مراحل اور دوسرے ضروری متعلقات ہی کے بارے میں صحیح طور پر غور و فکر سے کام لے تو اس کا سارا معاملہ درست ہو سکتا ہے اور اس کو راہ حق و ہدایت نصیب ہو سکتی ہے کہ اس کے اپنے وجود کا یہ چلتا پھرتا مدرسہ بھی ایک بڑا عظیم الشان مدرسہ ہے جس میں علم و حکمت اور راہ حق کی ہدایت و راہنمائی کے لئے عظیم الشان درسہائے عبرت و بصیرت موجود ہیں۔ ایسے عظیم الشان جو اس کی آنکھوں کو کھولنے۔ اور اس کے دل کو روشن و منور کرنے کے لئے کافی ہیں۔ سو انسان ذرہ اپنے مادہ تخلیق کو دیکھے کہ اس کو پانی کے ایک حقیر سے قطرے سے پیدا فرمایا گیا ہے جو حقیر و مہین اور نجس ناپاک ہے سو انسان سوچے کہ یہ کس قادر مطلق کی قدرت و حکمت کا نتیجہ اور اس کی رحمت و عنایت کا ثمرہ ہے جس نے اس قطرہ آب کو عقل و فکر رکھنے والی اس عظیم الشان مخلوق کے درجے تک پہنچا دیا جس کو انسان کہا جاتا ہے اور جو اس پوری کائنات کا مخدوم و مطاع اور اس کا گل سرسبد ہے۔ سو اپنی بڑائی کا زعم رکھنے والا بت پندار کا پجاری یہ انسان ذرہ سوچے کہ اس خالق و مالک کا مجھ پر کیا حق ہے جس نے ایسی قدرت و حکمت اور اس قدر لطف و عنایت سے مجھے وجود بخشا پروان چڑھایا۔ اور اپنی گوناگوں رحمتوں اور عنایتوں کی آغوش میں رکھا۔ پھر دوسرا پہلو اس کی اس تخلیق و تکوین کا یہ بھی ہے کہ جس کی تخلیق کا آغاز ایسے حقیر اور مَہین مادہ سے ہو۔ اس کو کیا حق پہنچتا ہے کہ وہ اکڑے اور تکبر کرے؟ اس میں اگر کوئی خوبی اور کمال ہے تو وہ اس کا اپنا نہیں، بلکہ اس کے اسی خالق کی رحمت و عنایت کا نتیجہ و ثمرہ ہے جس نے اس کو وجود بخشا، پس اس پر اکڑنے اور اترانے کے بجائے اس کا تقاضا یہ ہے کہ انسان دل وجان سے اسی واہب مطلق جَلَّ جَلَالُہ، کے آگے جھک جائے۔ اور اسی کا شکر بجا لائے۔ اور پھر اس کے اسی مادہ تخلیق اور اس کے انہی مراحل تخلیق و تکوین کے اعتبار سے اس کے وجود کے اندر یہ درس عظیم بھی پایا جاتا ہے کہ جس خالق و مالک نے اس قدر اہتمام و انتظام کے ساتھ اس کو وجود بخشا، نیست سے ہست کیا، کس طرح ممکن ہو سکتا ہے کہ وہ اس کو یونہی مہمل و بیکار، اور غیر مسؤل چھوڑ دے؟ اور اس سے اس کے زندگی بھر کے کئے کرائے کے بارے میں کبھی پوچھے نہ اور اس کے خیر و شر سے کوئی سروکار نہ رکھے؟ ایسا کرنا تو تقاضائے عقل و نقل کے خلاف ہے سو لازماً وہ ایک ایسا یوم حساب بپا کرے گا جس میں وہ انسان سے اس کے زندگی بھر کے کئے کرائے کا حساب لے گا، اور ہر کسی کو اس کے اسی صلہ و بدلہ سے نوازے گا جس کا وہ اپنے عمل و کردار کے اعتبار سے مستحق قرار پائے گا سو وہی دن قیامت کا یوم عظیم ہے، جس نے اپنے وقت پر بہر حال واقع ہو کر رہنا ہے۔ اور پھر چوتھا پہلو انسان کی تخلیق اور اس کے مادہ تخلیق سے متعلق یہ بھی ہے کہ جس خالق حکیم و قدیر نے انسان کو اس کے اس حقیر مادہ تخلیق سے بنا کھڑا کیا، اس کے لئے آخر اس کو دوبارہ پیدا کرنا کیوں اور کیا مشکل ہو سکتا ہے؟ سبحانہ و تعالیٰ سو انسان کے خود اپنے وجود کے اندر ایسے عظیم الشان درسہائے عبرت و بصیرت موجود ہیں جن سے حضرت خالق حکیم جَلَّ جَلَالُہ، کے وجود باجود اس کی وحدانیت و یکتائی، اس کی قدرت و حکمت، اس کی رحمت و عنایت، قیامت و آخرت اور بعث بعدالموت وغیرہ تمام بنیا دی عقائد واضح اور مبرہن ہو جاتے ہیں، لیکن مشکل، اور مشکلوں کی مشکل یہ ہے کہ انسان اس بارے صحیح طریقے سے غور و فکر سے کام لیتا ہی نہیں، الا ماشاء اللہ

(سورۃ التكویر ۔ سورہ نمبر ۸۱ ۔ تعداد آیات ۲۹)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     جب لپیٹ دیا جائے گا (اس چمکتے دمکتے ) سورج کی بساط کو
۲۔۔۔     اور جب بے نور ہو جائیں گے (یہ جھلمل جھلمل کرتے ) ستارے 
۳۔۔۔     اور جب چلا دیا جائے گا (ان جمے ہوئے دیو ہیکل) پہاڑوں کو
۴۔۔۔     اور جب آوارہ پھرتا چھوڑ دیا جائے گا دس ماہ کی گابھن اونٹنیوں کو
۵۔۔۔     اور جب اکٹھا کر دیا جائے گا وحشی جانوروں کو
۶۔۔۔     اور جب بھڑکا دیا جائے گا سمندروں کو 
۷۔۔۔     اور جب جوڑ دیا جائے گا جانوں کو 
۸۔۔۔     اور جب زندہ درگور کی ہوئی لڑکی سے پوچھا جائے گا
۹۔۔۔     کہ اس کو کس گناہ کی بنا پر قتل کیا گیا تھا؟
۱۰۔۔۔     اور جب اعمال ناموں کو کھول دیا جائے گا
۱۱۔۔۔     اور جب آسمان کی کھال کھینچ لی جائے گی
۱۲۔۔۔     اور جب دوزخ کو (دہکا اور) بھڑکا دیا جائے گا
۱۳۔۔۔     اور جب جنت کو نزدیک کر دیا جائے گا
۱۴۔۔۔     (جب یہ سب کچھ ہو جائے گا) تو اس وقت معلوم ہو جائے گا ہر شخص کو کہ وہ کیا لے کر آیا ہے 
۱۵۔۔۔     پس نہیں میں قسم کھاتا ہوں ان ستاروں کی جو پیچھے کو ہٹنے لگتے ہیں 
۱۶۔۔۔     سیدھے چلنے والوں چھپ جانے والوں کی 
۱۷۔۔۔     اور رات کی جب کہ وہ رخصت ہونے لگے 
۱۸۔۔۔     اور صبح کی جب کہ وہ سانس لینے لگے 
۱۹۔۔۔     بلاشبہ یہ (قرآن لایا ہوا) کلام ہے ایک ایسے باعزت رسول کا
۲۰۔۔۔     جو بڑی قوت والا اور عرش کے مالک کے نزدیک بڑے مرتبے والا ہے 
۲۱۔۔۔     وہاں اس کا حکم مانا جاتا ہے اور وہ بڑا امانتدار بھی ہے 
۲۲۔۔۔     اور (عقل کے دشمنو !) تمہارے اس ساتھی میں تو جنون کی کوئی بات نہیں 
۲۳۔۔۔     اور بلاشبہ انہوں نے دیکھا اس (رسول کریم) کو روشن افق پر
۲۴۔۔۔     اور یہ پیغمبر اس غیب کو بتانے میں کوئی بخل نہیں کرتے 
۲۵۔۔۔     اور نہ ہی یہ (قرآن) کلام ہو سکتا ہے کسی شیطان مردود کا
۲۶۔۔۔     پھر تم لوگ کدھر (بہکے اور بھٹکے ) جا رہے ہو؟
۲۷۔۔۔     یہ تو ایک عظیم الشان نصیحت (اور یاددہانی) ہے سب جہاں والوں کے لئے 
۲۸۔۔۔     تم میں سے ہر اس شخص کے لیے جو سیدھا چلنا چاہے 
۲۹۔۔۔     اور تمہارے چاہنے سے کچھ نہیں ہوتا مگر یہ کہ اﷲ چا ہے جو کہ پروردگار ہے سارے جہانوں کا


تفسیر

۱۴۔۔۔ 	اوپر جتنے اذا گزرے ہیں یہ ان سب کا اکٹھا جواب ہے یعنی جب یہ اور یہ احوال پیش آ جائیں گے اور یہ اور یہ کچھ وقوع پذیر ہو جائے گا تب ہر شخص جان لے گا اور اس کے سامنے واضح ہو جائے گا کہ وہ اپنے رب کے حضور کیا کچھ لے کر حاضر ہوا ہے اور اس کے مطابق وہ اس یوم جزا میں کس صلے اور بدلے کا مستحق قرار پائے گا اور مقصود اس دن کے اس جاننے سے یہ ہے کہ ہر کوئی اپنے کیے کرائے کے نتیجے اور اس کے صلے اور بدلے کو جان لے گا پس جو لوگ آج اس یوم حساب کو جھٹلاتے اور اس کا مذاق اڑاتے ہیں اس روز ان کو بڑے ہی ہولناک خسارے کا منہ دیکھنا پڑے گا اور یہ وہ خسارہ ہو گا جس سے نکلنے اور خلاصی پانے کی پھر کوئی صورت ان کے لیے ممکن نہ ہو گی۔ سوآخرت کا انکار اور اس کی تکذیب سب سے بڑا انتہائی ہولناک اور خساروں کا خسارہ ہے۔ اللہ ہمیشہ اور ہر حال میں اپنی رضا کی راہوں پر چلنا نصیب فرمائے اور نفس و شیطان کے ہر مکر و فریب سے ہمیشہ اپنی حفاظت و پناہ میں رکھے۔آمین۔
۲۹۔۔۔ 	۱ اس سورہ کریمہ کے خاتمے کی ان آیات کریمات سے چند اہم امور سے آگہی بخشی گئی ہے، جن میں سب سے پہلی اہم بات یہ ذکر فرمائی گئی کہ یہ کتاب حکیم ایک عظیم الشان نصیحت اور یاد دہانی ہے سب جہان والوں کے لئے جو ان کو آگہی بخشتی ہے ان کے مقصد حیات اور ان کے مآل و انجام سے۔ پس اس کو اپنانے اور اس کی تعلیمات مقدسہ پر عمل کرنے میں لوگوں کا خود اپنا ہی بھلا اور فائدہ ہے اور اس سے اعراض و روگردانی میں خود ان ہی کا نقصان اور خسارہ ہے دنیا کی اس عارضی زندگی میں بھی اور آخرت کے اس حقیقی اور ابدی جہاں میں بھی، جو اس دنیا کے بعد آنے والا ہے اور جہاں کا خسارہ سب سے بڑا اور انتہائی ہولناک خسارہ ہے و العیاذُ  باللہ، دوسری اہم بات اس ضمن میں یہ ارشاد فرمائی گئی کہ اس سلسلے میں کسی طرح کا کوئی جبر و اکراہ نہیں بلکہ معاملہ تمہاری اپنی مرضی اور اختیار پر ہے۔ تم میں سے جو چاہے اس کی تعلیمات کی روشنی میں سیدھا راستہ اپنائے۔ تاکہ اس کے نتیجے میں وہ دارین کی سعادت و سرخروئی سے سرفراز ہو سکے، ورنہ وہ اپنی محرومی کا ذمہ دار خود ہو گا، اور تیسری اہم بات اس ضمن میں یہ ارشاد فرمائی گئی کہ اصل معاملہ تمہاری مشیت پر نہیں بلکہ اللہ رب العالمین کی مشیت پر ہے کہ اس کی اس کائنات میں مشیت اسی کی چلتی ہے کہ اس میں حاکم و متصرف وہی وحدہٗ لاشریک ہے اور وہ چونکہ حاکم مطلق ہونے کے ساتھ ساتھ حکیم مطلق بھی ہے، اس لئے اس کی ہر مشیت اس کی حکمت کے مطابق اور اس کے ماتحت ہی ہوتی ہے اور ہدایت و غوایت کے سلسلہ میں اس کی مشیت اور اس کی سنت و دستور یہی ہے کہ اس سے وہ انہی لوگوں کو نوازتا، اور سرفراز فرماتا ہے جو اپنے اندر اس کے لئے طلب صادق رکھتے ہیں، اور اس کے لئے اپنی عقل و فکر کی قوتوں کو صحیح طور پر استعمال کرتے ہیں پس اصل چیز اس کے ساتھ اپنا معاملہ صحیح رکھنا ہے۔ اللہ توفیق بخشے ہر لمحہ اپنی رضا ہی کے لئے صرف کرنے کی توفیق بخشے۔ اور ہر قدم اپنی رضا اور خوشنودی ہی کے مطابق اٹھانا نصیب فرمائے۔ اور ہمیشہ ہر حال میں اپنا ہی بنائے رکھے، آمین ثم آمین،

(سورۃ الإنفطار ۔ سورہ نمبر ۸۲ ۔ تعداد آیات ۱۹)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     جب آسمان پھٹ پڑے گا
۲۔۔۔     اور جب ستارے بکھر جائیں گے 
۳۔۔۔     اور جب سمندر بہا دئیے جائیں گے 
۴۔۔۔     اور جب (لوگوں کو از سر نو زندہ کرنے کے لیے ) قبروں کو اکھاڑ دیا جائے گا
۵۔۔۔     تو اس وقت ہر شخص جان لے گا وہ سب کچھ جو کہ اس نے آگے بھیجا اور جو پیچھے چھوڑا
۶۔۔۔     اے انسان تجھے کس چیز نے دھوکے میں ڈال دیا اپنے اس رب کریم کے بارے میں 
۷۔۔۔     جس نے تجھے پیدا کیا پھر تجھے ٹھیک کیا پھر تجھے برابر کیا
۸۔۔۔     اور جس صورت میں چاہا اس نے تجھے جوڑ کر تیار کر دیا
۹۔۔۔     ہرگز نہیں بلکہ (اصل بات یہ ہے کہ) تم لوگ جھٹلاتے ہو سزا و جزا کو
۱۰۔۔۔     حالانکہ تم پر تو سخت قسم کے نگراں مقرر ہیں 
۱۱۔۔۔     یعنی کچھ ایسے معزز لکھنے والے 
۱۲۔۔۔     جو جانتے ہیں وہ سب کچھ جو تم لوگ کرتے ہو
۱۳۔۔۔     بلاشبہ نیک لوگ بڑی ہی عظیم الشان نعمتوں میں ہوں گے 
۱۴۔۔۔     اور یقیناً بدکار لوگ دوزخ میں ہوں گے 
۱۵۔۔۔     ان کو اس میں داخل ہونا ہو گا بدلے کے اس دن
۱۶۔۔۔     اور وہ اس سے کہیں جانے نہ پائیں گے 
۱۷۔۔۔     اور تم کیا جانو کہ کیا ہے وہ بدلے کا دن؟
۱۸۔۔۔     ہاں تم کیا جانو کہ کیا ہے بدلے کا وہ دن؟ 
۱۹۔۔۔     یہ وہ دن ہو گا جس میں کسی بھی شخص کے بس میں نہیں ہو گا کہ وہ کسی کے کام آ سکے کچھ بھی اور معاملہ اس دن اللہ ہی کے اختیار میں ہو گا (سب کا سب)


تفسیر

۵۔۔۔ 	 سو اس سے اس اصل حقیقت کو بیان فرما دیا گیا جو قیامت کے اس یوم عظیم میں سب کے سامنے آ جائے گی یعنی جب اس یوم عظیم کی ہلچل بپا ہو گی، اور اس نظام کے درہم برہم ہو جانے کے سلسلے میں یہ آثار ظاہر ہو جائیں گے تو اس وقت ہر انسان کو معلوم ہو جائے گا کہ اس نے آگے کیا بھیجا اور پیچھے کیا چھوڑا اور آگے بھیجنے اور پیچھے چھوڑنے یعنی مَاقَدَّمَتْ اور مَااَخَّرَتْ کے عموم میں کئی مفہوم شامل و داخل ہیں۔ اور وہ سب ہی اپنے طور پر صحیح اور یہاں پر مقصود و مراد ہیں، مثلاً یہ کہ جو کچھ اس نے پہلے کیا وہ مَا قَدَّمَتْ ہے۔ اور جو بعد میں کیا وہ مَا اَخَّرَتْ، یعنی اس کا سب کچھ کیا کرایا ترتیب وار اور تاریخ وار اس کے سامنے رکھ دیا جائے گا، جیسا کہ حدیث میں وارد ہے کہ اس روز زمین اس سے کہے گی اَنْ فَعَلْتَ کَذَا،وَکَذا فِیْ یَوْمٍ کَذَا، یعنی تو نے اے انسان میری پیٹھ پر فلاں فلاں کام فلاں فلاں دن کئے تھے جبکہ دوسرا مفہوم ان الفاظ کا یہ ہے کہ جو کچھ اس نے کیا وہ مَا قَدَّمَتْ ہے، خواہ وہ اچھا ہو یا برا، اور جس کے کرنے سے وہ باز رہا۔ وہ مَا اَخَّرَتْ ہے۔ جبکہ تیسرا مفہوم ان الفاظ کا یہ ہے کہ جو اچھے یا برے اعمال انسان نے اپنی زندگی میں کئے وہ سب مَا قَدَّمَتْ ہیں، اور اپنے اعمال کے جو آثار و نتائج وہ اپنے پیچھے چھوڑ گیا وہ سب مَا اَخَّرَتْ ہیں، سو اس سے غافل ولا پرواہ دنیا کو جھنجھوڑا گیا ہے کہ قیامت کے جس یوم عظیم کے تقاضوں سے یہ لوگ نچنت اور بے فکر ہیں، اس میں ان کو اس صورت حال سے واسطہ و سابقہ پیش آئے گا۔
۱۹۔۔۔ 	 سو جن لوگوں نے طرح طرح کے شفعاء و شرکاء گھڑ رکھے تھے، اور وہ ان پر تکیہ و آسرا کئے بیٹھے تھے۔ اور اس خام خیالی میں مبتلا تھے کہ یہ اس یوم حساب میں ہمارا سب کام کرا دیں گے، ہماری ان کے آگے اور ان کی اس کے آگے، وغیرہ تو اس دن ان کے سامنے واضح ہو جائے گا کہ یہ سب کچھ اوہام و خرافات کا پلندہ تھا جس کی کوئی حقیقت نہیں، اس دن کوئی کسی کے کچھ بھی کام نہیں آ سکے گا۔ اور معاملہ سب کا سب اللہ وحدہٗ لاشریک ہی کے قبضہ قدرت و اختیار میں ہو گا سبحانہ و تعالیٰ۔

(سورۃ المطففین ۔ سورہ نمبر ۸۳ ۔ تعداد آیات ۳۶)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     بڑی خرابی ہے ناپ تول میں کمی کرنے والوں کے لیے 
۲۔۔۔     جن کا حال یہ ہے کہ ان کو جب لوگوں سے لینا ہوتا ہے تو پورا پورا لیتے ہیں 
۳۔۔۔     اور جب ان کو ناپ یا تول کر دینا ہو تو کم دیتے ہیں 
۴۔۔۔     کیا یہ لوگ اس کا خیال نہیں کرتے کہ یہ (دوبارہ) اٹھائے جانے والے ہیں ؟
۵۔۔۔     ایک بڑے ہی ہولناک دن میں 
۶۔۔۔     جس دن کہ کھڑے ہوں گے لوگ رب العالمین (جل جلالہ) کے حضور
۷۔۔۔     ہرگز نہیں یقیناً بدکاروں کے اعمال نامے ایک نہایت ہی تنگ و تاریک قید خانے کے دفتر میں ہوں گے 
۸۔۔۔     اور تم کیا جانو کہ کیا ہے اس تنگ و تاریک قید خانے کا وہ دفتر؟
۹۔۔۔     وہ ایک کتاب ہے لکھی ہوئی
۱۰۔۔۔     بڑی خرابی ہو گی اس دن ان جھٹلانے والوں کے لیے 
۱۱۔۔۔     جو جھٹلاتے ہیں بدلے کے (اس ہولناک) دن کو
۱۲۔۔۔     اور اس کو نہیں جھٹلاتا مگر وہی شخص جو حد سے بڑھنے والا پکا بدکار ہے 
۱۳۔۔۔     جب اس کو پڑھ کر سنائی جاتی ہیں ہماری (صاف و صریح) آیتیں تو کہتا ہے کہ یہ تو کہانیاں ہیں پہلے لوگوں کی
۱۴۔۔۔     ہرگز نہیں بلکہ اصل بات یہ ہے کہ ان لوگوں کے دلوں پر زنگ چڑھا دیا ہے ان کی اپنی اس کمائی نے جو یہ کرتے رہے ہیں 
۱۵۔۔۔     ہرگز نہیں یقیناً یہ لوگ اس دن اپنے رب (کے دیدار) سے قطعی طور پر محروم (اور بے بہرہ) ہوں گے 
۱۶۔۔۔     پھر انہوں نے بہرحال داخل ہونا ہے دوزخ(کی اس دہکتی بھڑکتی آگ) میں 
۱۷۔۔۔     پھر (ان سے ) کہا جائے گا کہ یہی ہے وہ چیز جس کو تم جھٹلایا کرتے تھے 
۱۸۔۔۔     ہرگز نہیں یقیناً نیک لوگوں کے اعمال نامے علیین میں (محفوظ و مصون) ہوں گے 
۱۹۔۔۔     اور تم کیا جانو کہ کیا (اور کیسی شان کا) ہے وہ علیون؟
۲۰۔۔۔     وہ لکھی ہوئی ایک ایسی کتاب ہے 
۲۱۔۔۔     جس کی نگہداشت فرشتے کرتے ہیں 
۲۲۔۔۔     بلاشبہ نیک لوگ بڑی ہی نعمتوں میں ہوں گے 
۲۳۔۔۔     اونچی اونچی مسندوں پر بیٹھے نظارے کر رہے ہوں گے 
۲۴۔۔۔     تم ان کے چہروں میں (ہمیشہ بشاشت و) تازگی دیکھو گے وہاں کی اس آسائش کی بناء پر
۲۵۔۔۔     ان کو ایک ایسی نِتھری سر بمہر شراب پلائی جائے گی
۲۶۔۔۔     جس کی مہر مشک کی ہو گی تو اس میں بازی لے جانے کی کوشش کرنی چاہیے ان لوگوں کو جو بازی لے جانا چاہتے ہیں 
۲۷۔۔۔     اور اس کی آمیزش تسنیم سے ہو گی
۲۸۔۔۔     یہ ایک ایسا عظیم الشان چشمہ ہو گا جس کے (پانی کے ) ساتھ مقرب لوگ شراب پئیں گے 
۲۹۔۔۔     بے شک مجرم لوگ (دنیا میں ) ایمان والوں سے ہنسا کرتے تھے 
۳۰۔۔۔     اور جب یہ ان کے پاس سے گزرتے تو وہ آپس میں آنکھیں مار مار کر ان کی طرف اشارہ کیا کرتے تھے 
۳۱۔۔۔     اور جب یہ لوگ لوٹتے اپنے گھروں کو تو وہاں بھی (انہی کی باتوں سے ) دل لگیاں کرتے 
۳۲۔۔۔     اور جب وہ ان کو دیکھتے تو کہتے کہ یہ لوگ تو بالکل ہی بہکے ہوئے لوگ ہیں 
۳۳۔۔۔     حالانکہ یہ ان پر کوئی نگراں بنا کر نہیں بھیجے گئے تھے 
۳۴۔۔۔     پس آج وہ لوگ جو ایمان لائے تھے ان کفار پر ہنس رہے ہوں گے 
۳۵۔۔۔     اونچی اونچی مسندوں پر بیٹھے (ان کا حال اپنی آنکھوں سے ) دیکھ رہے ہوں گے 
۳۶۔۔۔     کیا مل گیا کافروں کو بدلہ اپنی ان حرکتوں کا جو وہ کیا کرتے تھے ؟


تفسیر

۳۔۔۔ 	 سو ایسے لوگ اپنے لئے نپوانے اور تلوانے میں، اور اپنے حق کے وصول کرنے میں تو بڑے حساس اور چوکس ہوتے ہیں اور ایسی کسی بات کو برداشت کرنے کے لئے ہرگز تیار نہیں ہوتے کہ ان کے لئے ناپی یا تولی جانے والی چیز کے اندر رتی برابر کوئی کمی ہو۔ لیکن جب ان کو دوسروں کے لئے ناپنا یا تولنا ہوتا ہے تو یہ ڈنڈی مارنے کی کوشش کرتے ہیں سو ایسے لوگوں کا یہ رویہ اور طرز عمل خود اس بات کی دلیل ہے کہ انسان طبعی طور پر عدل و انصاف کے تصور اور اس کے واجب ہونے کے شعور سے عاری نہیں وہ اچھی طرح جانتا ہے کہ لینے کے باٹ الگ اور دینے کے باٹ الگ رکھنا درست نہیں، بلکہ ان کا ایک ہونا ضروری ہے، اسی طرح وہ اس حقیقت سے بھی اچھی طرح واقف و آگاہ ہے کہ جو چیز وہ اپنے لئے پسند نہیں کرتا وہ اس کو دوسروں کے لئے بھی پسند نہیں کرنی چاہیئے، ایک چور جو دوسروں کے گھروں میں نقب لگاتا ہے۔ وہ اس بات کو ہرگز نہیں چاہے گا کہ کوئی دوسرا اس کے گھر میں نقب لگائے۔ اسی طرح ایک قاتل جو دوسروں کو قتل کرتا ہے وہ اس بات کو کبھی پسند نہیں کر سکتا کہ کوئی دوسرا خود اس کو، یا اس کے عزیز و اقارب میں سے کسی کی جان کے درپے ہو۔ اسی طرح کوئی زانی جو دوسروں کی عزت وناموس پر حملہ کرتا ہے و العیاذُ  باللہ۔ وہ اس بات پر کبھی راضی نہیں ہو سکتا کہ کوئی دوسرا اس کی عزت و ناموس پر ہاتھ ڈالے۔ اس کے باوجود اگر کوئی اس طرح کے جرائم اور ذمائم میں سے کسی کا ارتکاب کرتا ہے تو اس کا باعث اور سبب دراصل یہ ہوتا ہے کہ وہ محض اپنی خود غرضی سے مغلوب ہو کر اس طرح کی کسی حرکت کا ارتکاب کرتا ہے۔ جو کہ ایک کھلی ہوئی نا انصافی۔ اور پرلے درجے کی دنائت اور کمینگی ہے والعیاذ باللہ۔ سو اس سے واضح ہو جاتا ہے کہ حضرت فاطر حکیم جَلَّ جَلَالُہ، نے انسان کی فطرت کے اندر عدل اور ظلم کے درمیان فرق و تمیز کے لئے ایک کسوٹی بھی رکھی ہے اور عدل و انصاف کے ساتھ محبت بھی رکھی ہے اور ظلم و بے انصافی کے ساتھ نفرت بھی اس کے اندر ودیعت فرمائی ہے اس کے باوجود اگر وہ ظلم کا ارتکاب کرتا ہے تو اس کا اصل سبب اور باعث یہ ہوتا ہے کہ وہ اپنی کسی خواہش یا جزبے سے مغلوب ہو کر اور نفس کے فطری تقاضوں کو دبا کر ایسے کرتا ہے۔ والعیاذ باللہ العظیم، سو ایسے کمی کرنے والوں کے لئے ارشاد فرمایا گیا کہ ایسے لوگوں کے لئے بڑی خرابی ہے جو دوسروں سے لیتے ہیں تو پورا لیتے ہیں اور جب ان کو دینا ہوتا ہے تو یہ اس میں کمی کرتے ہیں، والعیاذ باللہ العظیم،
۱۳۔۔۔ 	 ان آیات کریمات سے ان بدبختوں کے اصل مرض کی بھی نشاندہی فرما دی گئی، اور ان کے ہولناک انجام کو بھی واضح فرما دیا گیا، سو اس سے واضح فرما دیا گیا، کہ یہ جو اللہ کی آیتوں کو اگلوں کے افسانے قرار دے رہے ہیں تو بات ایسے نہیں، بلکہ یہ ان کی اپنی محرومی اور مت ماری اور انکی بدبختی کا ثبوت ہے، کیونکہ یہ اگلوں کے افسانے نہیں، بلکہ یہ ایسے ٹھوس حقائق ہیں جن کی تائید، اور ان کے حق میں آفاق و انفس، اور خود انسانی عقل و فطرت میں ناقابل انکار دلائل موجود ہیں، بلکہ اصل بات یہ ہے کہ ان لوگوں کے دلوں پر ان کے اعمال کا زنگ اس طرح چڑھ گیا ہے جس سے یہ ناکارہ اور حق کے فہم و ادراک اور اس کے قبول سے معطل و ماؤف ہو گئے ہیں اب حق کی کوئی کرن ان کے اندر نفوذ نہیں کر پاتی، کیونکہ سنت الٰہی اور دستور خداوندی یہی ہے کہ اللہ تعالیٰ نے انسان کی فطرت کے اندر جو دلائل ودیعت فرمائے ہیں اور اس کی عقل و دل کے اندر سوچنے سمجھنے کی جو صلاحیت رکھی ہے یہ سب چیزیں اسی صورت میں کام آتی اور نفع دیتی ہیں جبکہ انسان ان کی قدر کرتا، اور ان سے صحیح طور پر فائدہ اٹھانے کی کوشش کرتا ہے، اور اس کے برعکس جب وہ ان کے مقابلے میں نفس کی خواہشوں ہی کو اپنا امام، اور اپنا اصل مقصد بنا لیتا ہے، تو اس کی بد عملیوں کا اثر اور ان کا زنگ اس کے دل و دماغ پر چڑھنا شروع ہو جاتا ہے، یہاں تک کہ وہ ان کا احاطہ کر لیتا ہے جس کے نتیجے میں بالآخر ایسے لوگ عقل و دل کی صلاحیتوں اور اپنے فہم و ادراک کی قوتوں ہی سے محروم ہو جاتے ہیں، اور اس سٹیج پر پہنچ جاتے ہیں جب ان کے اندر کسی صحیح چیز کے داخل ہونے کی کوئی گنجائش ہی باقی نہیں رہ جاتی، اور وہ قرآن حکیم کی تصریح کے مطابق کان آنکھ اور زبان وغیرہ رکھنے کے باوجود اندھا بہرا، اور گونگا گن کر رہ جاتا ہے والعیاذ باللہ العظیم، بکل حالٍ من الاحوال،
۱۷۔۔۔ 	 اس سے ان لوگوں کی نشاندہی فرما دی گئی جو سزا و جزاء کے یوم عظیم کی تکذیب اور اس کے انکار میں پیش پیش ہیں۔ اور ساتھ ہی ان کی تکذیب اور انکار کے سبب اور باعث کو بھی ذکر فرما دیا گیا، سو ارشاد فرمایا گیا کہ اس کو وہی شخص جھٹلاتا ہے جو حد سے بڑھنے والا گنہگار ہے اعتداء اور اثم یوں تو دونوں ہی گناہ ہیں۔ لیکن ان دونوں کی شکلیں اور جہتیں مختلف اور باہم متعاکس ہیں جس کا پتہ ان دونوں لفظوں کے مآخذ اور مادہ اشتقاق سے چلتا ہے۔ جو کہ عربی زبان کی لطافتوں اور نزاکتوں کا مظہر و آئینہ دار ہے سو معتدی اعتداء سے مشتق و ماخوذ ہے جس کے معنی تجاوز کرنے اور حد سے بڑھنے کے ہوتے ہیں اس لئے اس کا اطلاق ان گناہوں اور زیادتیوں پر ہوتا ہے جن کا تعلق دوسروں کے حقوق پر دست درازی سے ہوتا ہے جبکہ اثم کا تعلق ان گناہوں سے ہوتا ہے جن کا تعلق دوسروں کے حقوق ادا نہ کرنے اور ان میں کوتاہی برتنے سے ہوتا ہے سو جو لوگ دوسروں کے حقوق پر دست درازی کرنے یا ان کے حقوق واجبہ کو دبا بیٹھنے کے مرض میں مبتلا ہو جاتے ہیں وہ اپنی اصلاح کرنے کے بجائے الٹا جزاء و سزا کے قانون اور عدل و انصاف کے تقاضوں ہی کا انکار کرنے لگ جاتے ہیں تاکہ اس طرح وہ اپنے ضمیروں کو تعدیوں اور حق تلفیوں کو خلش سے بچا سکیں۔ اور ظاہر ہے کہ یہ خود اپنے ساتھ دھوکہ اور اپنے آپ کو دائمی ہلاکت میں ڈالنے کا راستہ اور طریقہ ہے مگر ایسے لوگوں کے دلوں کو ہویٰ پرستی کے زنگ نے ایسا ناکارہ کر دیا ہوتا ہے کہ ان کو اپنے اس نقصان کا احساس بھی نہیں ہونے پاتا، جو کہ خساروں کا خسارہ ہے۔ والعیاذ باللہ العظیم
۳۶۔۔۔ 	اس سورہ کریمہ کے خاتمے کی ان آیات کریمات میں بعض ان خاص مسرتوں کو ذکر فرمایا گیا ہے جو فائزالمرام اہل ایمان کو آخرت کے اس جہان غیب میں اللہ تعالیٰ کے فضل و کرم سے نصیب ہوں گی، جو کہ کشف حقائق اور ظہور نتائج کا جہان ہو گا۔ سو ارشاد فرمایا گیا کہ اس روز اہل ایمان کفار کے مآل و انجام اور ان کے حال بد پر ہنس رہے ہوں گے، اور ان کا ان پر یہ ہنسنا بالکل بجا ہو گا۔ کیونکہ انہوں نے دنیا میں ان پر حجت قائم کر دی۔ مگر ان بدبختوں نے اپنے کبر و غرور کی بناء پر حق کو اپنانے اور اپنی اصلاح کرنے کے بجائے الٹا اہل حق ہی کا مذاق اڑایا، اور انہی کو مجرم ٹھہرایا۔ اور پھر قرآن حکیم نے غیب کے ان حقائق کو اس صراحت و وضاحت کے ساتھ ان لوگوں کے سامنے اسی دنیا میں پیش کر دیا تاکہ یہ سنبھال جائیں مگر ان منکروں نے اس سب کے باوجود اس سے کوئی سبق نہ لیا۔ بلکہ یہ اپنے کفر و انکار پر اڑے ہی رہے۔ اس لئے اس روز یہ کسی ہمدردی کے مستحق نہیں ہوں گے۔ اور دوسری خاص بات اس ضمن میں یہ ارشاد فرمائی گئی کہ یہ خوش نصیب لوگ وہاں تختوں پر بیٹھے اللہ تعالیٰ کی نعمتوں کے نظارے کر رہے ہوں گے۔ اور انہی تختوں پر بیٹھے بیٹھے جب یہ چاہیں گے دوزخ میں پڑے بدبختوں کا حال بھی دیکھ لیا کریں گے۔ بلکہ ان سے سوال جواب بھی کر لیا کریں گے۔ جیسا کہ قرآن حکیم کے دوسرے مختلف مقامات پر اس کی تصریح فرمائی گئی ہے۔ اور تیسری بات یہاں پر اس سلسلے میں یہ ارشاد فرمائی گئی کہ اہل ایمان سے طلب تصدیق کے طور پر پوچھا جائے گا کہ کیا کفار کو ان کے کئے کرائے کا پورا پورا بدلہ مل گیا کہ نہیں؟ سو اس سے جو خوشی ومسرت اہل ایمان کو نصیب ہو گی اس کا اندازہ ہی کون کر سکتا ہے؟ فالحمد للہ رب العالمین

(سورۃ الانشقاق ۔ سورہ نمبر ۸۴ ۔ تعداد آیات ۲۵)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     جب پھٹ پڑے گا آسمان (کا یہ عظیم الشان نیلگونی چھت)
۲۔۔۔     اور وہ تعمیل کرے گا اپنے رب کے حکم کی اور یہی اس کے لائق بھی ہے 
۳۔۔۔     اور جب پھیلا دیا جائے گا زمین (کے اس عظیم الشان کرے ) کو
۴۔۔۔     اور وہ باہر نکال کر پھینک دے گی وہ سب کچھ جو کہ اس کے اندر ہے اور وہ بالکل خالی ہو جائے گی
۵۔۔۔     اور یہ پوری طرح بجا لائے گی حکم اپنے رب کا اور یہی اس کے لائق بھی ہے 
۶۔۔۔     اے انسان تو یقیناً کشاں کشاں جا رہا ہے اپنے رب کی طرف سو (تو مان یا نہ مان بہرکیف) تجھے آخرکار اس سے ملنا ہے 
۷۔۔۔     پھر جس کو دیا گیا اس کا نامہ اعمال اس کے داہنے ہاتھ میں 
۸۔۔۔     تو اس سے بڑا ہی آسان (اور برائے نام سا) حساب لیا جائے گا
۹۔۔۔     اور وہ (حساب سے فراغت کے بعد) لوٹے گا اپنوں کی طرف خوش باش
۱۰۔۔۔     اور جس کو دیا گیا اس کا نامہ اعمال اس کی پیٹھ کے پیچھے سے 
۱۱۔۔۔     تو وہ (رہ رہ کر) پکارے گا موت کو
۱۲۔۔۔     اور اسے بہر حال داخل ہونا ہو گا (دوزخ کی دہکتی) بھڑکتی آگ میں 
۱۳۔۔۔     بے شک یہ (دنیا میں ) اپنے لوگوں میں مست و مگن رہا کرتا تھا
۱۴۔۔۔     اس نے تو یہ سمجھ رکھا تھا کہ اس نے کبھی (ہمارے پاس) لوٹ کر آنا ہی نہیں 
۱۵۔۔۔     کیوں نہیں اس کا رب تو اسے ہر حال میں دیکھ رہا تھا
۱۶۔۔۔     پس نہیں میں قسم کھاتا ہوں شفق کی 
۱۷۔۔۔     اور رات کی اور ان تمام چیزوں کی جن کو وہ سمیٹ لیتی ہے (اپنی سیاہ چادر میں )
۱۸۔۔۔     اور چاند کی جب کہ وہ پورا ہو جاتا ہے 
۱۹۔۔۔     تم لوگوں کو ضرور بالضرور (اور درجہ بدرجہ) ایک حالت سے دوسری حالت کی طرف بڑھتے اور چڑھتے چلے جانا ہے 
۲۰۔۔۔     پھر ان لوگوں کو کیا ہو گیا کہ یہ ایمان نہیں لاتے 
۲۱۔۔۔     اور جب ان کے سامنے قرآن پڑھا جاتا ہے تو یہ سجدہ ریز نہیں ہوتے (اپنے رب کے حضور)
۲۲۔۔۔     بلکہ یہ لوگ تو الٹا جھٹلاتے ہی جاتے ہیں 
۲۳۔۔۔     اور اللہ کو خوب معلوم ہے وہ سب کچھ جو یہ جمع کرتے ہیں 
۲۴۔۔۔     سو خوشخبری سنا دو ان کو ایک بڑے ہی دردناک عذاب کی
۲۵۔۔۔     بجز ان (خوش نصیبوں ) کے جو ایمان لائے (صدق دل سے ) اور انہوں نے کام بھی نیک کیے کہ ان کے لئے ایک ایسا عظیم الشان اجر ہے جو کبھی ختم نہیں ہو گا


تفسیر

 اس ارشاد سے اہل دنیا کو راہ حق و ہدایت سے آگاہ و ہمکنار کرنے کے لئے ایک اہم ہدایت و ارشاد سے نوازا گیا ہے۔ تاکہ وہ غفلت سے چونک کر حق و صواب کے اس راہ کو اپنائیں جو دارین کی سعادت و سرخروئی سے سرفراز کرنے والی راہ ہے۔ تفصیل اس اجمال کی یہ ہے کہ ابنائے دنیا اپنی دنیاوی کامیابیوں کے نشے میں ایسے محو و منہمک ہیں کہ آخرت کی اپنی اصل اور حقیقی منزل کو بھول چکے ہیں اور اس کو بھولے ہی رہتے ہیں، سو ایسوں کو دنیاوی زندگی میں جو کامیابیوں پر کامیابیاں اور فتوحات پر فتوحات حاصل ہوتی رہتی ہیں ان کی بناء پر یہ مزید غفلت اور مستی میں کھوتے جاتے ہیں اور ایسے اور اس حد تک کہ مادیت اور مادہ پرستی کے اس خول سے نکل کر یہ کسی چیز کے بارے میں سوچئے اور غور کرنے کے لئے تیار ہی نہیں ہوتے۔ دنیا میں یہ ایک کامیابی کے بعد دوسری اور دوسری کے بعد تیسری کامیابی کے حصول کی دوڑ میں لگے رہتے ہیں اور ایسے اور اس حد تک کہ ان کو کبھی اس سوال پر غور کرنے کی فرصت ہی نہیں ملتی کہ ہماری اصل منزل کیا ہے؟ اور اس کے اپنے تقاضے کیا ہیں؟ یہ لوگ دنیا ہی کی کسی کامیابی کو اپنا اصل مقصد اور حقیقی منزل سمجھ لیتے ہیں حالانکہ یہ دنیا ساری اور اس کی ہر چیز فانی اور عارضی ہے اور انسان کی اصل منزل آخرت ہی ہے اور سب لوگ خداوند قدوس کے قانون کی زنجیر میں ایسے بندھے ہوئے ہیں کہ سب کے سب بغیر کسی اختیار کے نہایت بے بسی کے ساتھ کشاں کشاں آخرت کی اپنی اس اصل اور حقیقی منزل کی طرف بڑھے چلے جا رہے ہیں مگر ان کو اس کا کوئی شعور و احساس ہی نہیں، اِلاّ ماشاء اللہ اگر ان کی نظر زندگی کے اس پہلو پر ہوتی تو یہ کبھی جادہ حق و صواب سے منحرف نہ ہوتے۔ اور ان کو یہ حقیقت صاف طور پر نظر آتی کہ جتنی تیز رفتاری کے ساتھ یہ اپنی خواہشات اور مرغوبات دنیا کی طرف بڑھ رہے ہیں، اس سے کہیں زیادہ تیز رفتاری کے ساتھ یہ اپنی زندگی کی انتہاء اور اپنے اعمال کے محاسبہ اور جوابدہی کے لئے یہ اپنے خالق و مالک کی طرف بڑھ رہے ہیں، سو اِنَّکَ کَادِحٌ اِلیٰ رَبِّکَ کَدْحًا فَمُلاَقِیْہِ کا یہ ارشاد ایک بڑا ہی موثر اور بلیغ ارشاد ہے کیونکہ کَدْحًا کے معنی کسی کام میں پوری محنت اور مشقت کے ساتھ کوشش کرنے کے ہوتے ہیں سو اس بلیغ تعبیر سے اس اہم حقیقت کو واضح فرما دیا گیا کہ انسان جس دن وجود میں آتا ہے اسی دن سے اس کا سفر خداوند قدوس کی طرف سے ٹھہرائی گئی اس کی اصل اور حقیقی منزل کی طرف شروع ہو جاتا ہے اور اس کی ٹھہرائی گئی وہ منزل انسان کی موت اور اس کے بعد آخرت کا وہ ابدی جہاں ہے جو موت کے متصل بعد سے شروع ہو جاتا ہے اور اس کا یہ سفر بغیر کسی توقف کے جاری رہتا ہے خواہ سردی ہو یا گرمی، صحت ہو یا مرض، خوشی ہو یا غمی، انسان چاہے یا نہ چاہے، ولادت سے لے کر موت تک اس کا یہ سفر کبھی نہیں رکتا، انسان بچپن، لڑکپن، جوانی، ادھیڑ پن اور پیری و ناتوانی کے مختلف مراحل طے کرتا ہوا آگے بڑھتا چلا جاتا ہے کبھی منٹ سیکنڈ کے لئے بھی اس کو کوئی وقفہ اور آرام نہیں مل سکتا اس میں شاہ وگدا، امیر و غریب اور حاکم و محکوم سب ایک برابر ہیں، دنیاوی کامیابیوں پر اکڑتا بپھرتا، کبر وغرور میں مست ومبتلا یہ انسان قانون قدرت کی زنجیروں میں ایسا بندھا اور جکڑا ہوا ہے کہ یہ اگر اس راہ پر نہ بھی چلنا چاہے تو بھی اس کو چلنا پڑے گا۔ اور اس پر کسی اینکڑی پینکڑی کے بغیر ایسے چلے گا کہ کہیں رکنے اور دم لینے کا بھی کوئی موقع نہ پاس کے گا۔ کوئی ایسا نہیں جو اپنے بچپن اور لڑکپن ہی پر اڑ کر اور جم کر بیٹھ جائے، اور کہے کہ میں آگے نہیں بڑھوں گا، اور نہ کوئی یہ کہہ سکتا ہے کہ میں ہمیشہ جوان ہی رہوں گا بڑھاپے کی حدود میں قدم نہیں رکھوں گا، یا بڑھاپے کے ضعف اور اس کی کمزوری کی حدود میں داخل نہیں ہوؤں گا، یا موت کا کڑوا گھونٹ کبھی نہیں پیوں گا وغیرہ وغیرہ، سو انسان ان تمام مراحل میں پوری بے بسی اور درماندگی کے ساتھ آگے بڑھتا جا رہا ہے، کہیں رکنا اور ٹھہرنا اس کے بس میں نہیں، لیکن اس سب کے باوجود اس کی اپنی آخرت اور اپنے مآل و انجام سے یہ غفلت و لا پرواہی کس قدر ہولناک خسارے کا باعث ہے۔ و العیاذُ  باللہ، اور فَمُلَاقِیْہِ کی تصریح سے واضح فرما دیا گیا کہ اس سفر پیہم کے نتیجہ میں تم کو بہر حال اپنے رب کے حضور حاضر ہونا ہے اور اپنے زندگی بھر کے کئے کرائے کا صلہ و بدلہ پانا ہے، پس عقل و نقل سب کا تقاضا ہے کہ انسان آنے والے اس ہولناک وقت کے بارے میں سوچے کہ اس کے لئے وہ کیا سامان کر رہا ہے، وَلَتَنْظُرْ نَفْسٌ مَّاقَدَّمَتْ لِغَدٍ وَّاتَّقُواللّٰہَ یعنی ہر کوئی دیکھ اور سوچ لے کہ آنے والے اس ہولناک کل کے لئے اس نے کیا سامان آگے بھیجا ہے، اور تم لوگ ہمیشہ اللہ سے ڈرتے رہا کرو،


(سورۃ البروج ۔ سورہ نمبر ۸۵ ۔ تعداد آیات ۲۲)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے برجوں والے آسمان کی
۲۔۔۔     اور اس دن کی جس کا وعدہ کیا گیا ہے 
۳۔۔۔     اور قسم ہے شاہد اور مشہود کی 
۴۔۔۔     مارے گئے ان خندقوں والے 
۵۔۔۔     جن میں سخت دہکتے (بھڑکتے ) ایندھن کی آگ تھی
۶۔۔۔     جب کہ وہ ان (کے کناروں ) پر بیٹھے ہوئے تھے 
۷۔۔۔     اور وہ ان ایمانداروں کے ساتھ جو کچھ کر رہے تھے اسے دیکھ رہے تھے 
۸۔۔۔     اور انہوں نے ان مسلمانوں میں کوئی عیب نہیں پایا سوائے اس کے کہ وہ ایمان لے آئے تھے اسﷲ پر جو کہ بڑا ہی زبردست سب خوبیوں کا مالک ہے 
۹۔۔۔     وہ کہ اسی کے لئے ہے بادشاہی آسمانوں اور زمین کی اور اللہ ہر چیز سے پوری طرح آگاہ ہے 
۱۰۔۔۔     بلاشبہ جن لوگوں نے ظلم و ستم ڈھایا ایماندار مردوں اور ایماندار عورتوں پر پھر انہوں نے توبہ بھی نہیں کی (اپنے اس جرم سے ) تو ان کے لیے جہنم کا عذاب ہے اور مزید یہ کہ ان کے لئے (وہاں خاص طور پر) جلائے جانے کا عذاب ہے 
۱۱۔۔۔     (اس کے برعکس) جو لوگ ایمان لائے اور انہوں نے (اس کے مطابق) نیک کام بھی کئے تو بلاشبہ ان کے لئے ایسی عظیم الشان جنتیں ہیں جن کے نیچے سے بہہ رہی ہوں گی طرح طرح کی نہریں یہ ہے بڑی کامیابی
۱۲۔۔۔     بلاشبہ تمہارے رب کی پکڑ بڑی ہی سخت ہے 
۱۳۔۔۔     بلاشبہ وہی پہلی بار پیدا کرتا ہے اور وہی دوبارہ پیدا کرے گا
۱۴۔۔۔     اور وہ بڑا ہی بخشنے والا بھی ہے اور انتہائی محبت کرنے والا بھی
۱۵۔۔۔     عرش کا مالک بڑی ہی شان والا
۱۶۔۔۔     جو کچھ چاہے کر ڈالنے والا ہے 
۱۷۔۔۔     کیا آپ کے پاس حال پہنچا (اے پیغمبر !) ان لشکروں کا؟
۱۸۔۔۔     یعنی فرعون اور ثمود کا؟
۱۹۔۔۔     جن لوگوں نے کفر (کی گندگی) کو اپنا رکھا ہے وہ جھٹلانے ہی میں لگے ہوئے ہیں 
۲۰۔۔۔     اور اللہ نے ان کو ہر طرف سے گھیرے میں لے رکھا ہے 
۲۱۔۔۔     (اور یہ کوئی جھٹلانے کی چیز نہیں ) بلکہ یہ تو ایک بڑا ہی عظمت والا قرآن ہے 
۲۲۔۔۔     لوح محفوظ میں نقش ہے 


تفسیر

۹۔۔۔ 	 یہ ارشاد ربانی بشارت و خوشخبری اور تہدید و وعید دونوں پر حاوی و مشتمل ہے کہ جب آسمانوں اور زمین کی اس پوری کائنات میں حکومت و بادشاہی اسی وحدہٗ لاشریک کی ہے تو معبود برحق بھی وہی وحدہٗ لاشریک ہے اور عبادت و بندگی کی ہر قسم اور اس کی ہر شکل بھی اسی کا حق ہے پس جو لوگ ایمان و یقین کی دولت کو اپنا کر اور صدق و اخلاص کے ساتھ اسی کے بندے بن کر رہیں گے وہ ان کو اپنی خاص عنایات سے نوازے گا اور ان کے لئے اسی کی پناہ کافی ہے، اور وہ ان کو ان کی ان قربانیوں کے صلہ و بدلہ سے نوازے گا اور بھرپور طریقے سے نوازے گا جو یہ اس کی راہ میں اور اس کی رضا کے لئے پیش کرتے ہیں اور اتنا اور اس قدر نوازے گا کہ یہ اس سے خوش ہو جائیں گے، اور اس کے برعکس جو بدبخت ان مومنین صادقین کو ایذاء پہنچائیں گے اور ان سے دشمنی کریں گے وہ اس کی گرفت وپکڑ سے بچ نہیں سکیں گے، ایسوں کو اس کے قانون امہال کی بناء پر جو ڈھیل مل رہی ہے اس پر ان کو مست اور مغرور نہیں ہونا چاہیے ایسوں نے آخرکار اپنے انجام کو بہر حال پہنچ کر رہنا ہے کہ یہ اس کے قانون عدل و انصاف اور اس کی شان رحمت و عنایت کا تقاضا ہے وہ سب کچھ دیکھ رہا ہے اور ہر چیز سے پوری طرح آگاہ ہے جو اس کی خاطر اور اس کی راہ میں تکلیفیں اٹھا رہے ہیں وہ ان کو بھی دیکھ رہا ہے اور جو اس کے ایسے بندگان صدق و صفاء پر مظالم ڈھا رہے ہیں وہ بھی اس سے مخفی اور پوشیدہ نہیں ہیں، پس وہ ہر ایک کے ساتھ وہی معاملہ کرے گا جس کا وہ اہل اور مستحق ہو گا، وہ اپنے مظلوم بندوں کا ظالموں سے انتقام لے گا۔ اور بہر حال اور بھرپور طریقے سے لے گا، سبحانہ و تعالیٰ۔ پس نہ تو حق والوں کو کبھی اس کی رحمت و عنایت سے مایوس ہونا چاہئے۔ اور نہ ظالموں کو اس کی طرف سے ملنے والی ڈھیل سے مست و مغرور۔ والعیاذ باللہ العظیم۔
۲۲۔۔۔ 	 اس سورہ کریمہ کی ان آخری آیات کریمات سے ایک تو ان کو واضح فرما دیا گیا کہ اس میں جو کچھ سنایا اور فرمایا گیا وہ سب سراسر حق اور صدق ہے کسی کے لئے بھی اس میں انکار کی کوئی گنجائش نہیں، لیکن جن منکرین حق پر کفر و انکار کی میل جم گئی ہے وہ عناد اور ہٹ دھرمی میں مبتلا ہیں، اور وہ حق کے انکار اور اس کے نہ ماننے پر گویا ادھار کھائے بیٹھے ہیں، اس لئے وہ اس سب کے باوجود اس کی تکذیب ہی میں لگے ہوئے ہیں، اور اس طرح وہ اپنے قلب و باطن کی سیاہی اور اپنی سیاہ بخشی کو مزید گہرا اور گاڑھا کرتے جا رہے ہیں۔ مگر ان کو اس کا شعور و احساس ہی نہیں اور یہی نتیجہ و انجام ہوتا ہے عناد و ہٹ دھرمی کا و العیاذُ  باللہ۔ لیکن اللہ ان کو ہر طرف سے گھیرے میں لئے ہوئے ہے، یہ اس کے دائرہ گرفت و پکڑ سے کسی بھی طرح نکل نہیں سکتے۔ انہوں نے اپنے کئے کرائے کا بھگتان بہر حال بھگت کر رہنا ہے اس قرآن حکیم کا شعر و کہانت وغیرہ جیسی کسی چیز سے کوئی تعلق اور واسطہ نہیں، بلکہ یہ بڑا ہی بزرگ و برتر کلام ہے۔ یہ اس لوح محفوظ میں ثبت و مندرج ہے جس تک کسی انسان اور جن کی کوئی رسائی ممکن نہیں۔ اس کا ہر حکم و ارشاد اٹل اور قطعی ہے اس نے بہر حال ہو کر رہنا ہے۔ و الحمد للہ جَلَّ جَلَالُہ،

(سورۃ الطارق ۔ سورہ نمبر ۸۶ ۔ تعداد آیات ۱۷)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے آسمان کی اور رات کو آنے والے کی
۲۔۔۔     اور تم کیا جانو کیا ہے وہ رات کو آنے والا؟
۳۔۔۔     وہ چمکتا ہوا ستارہ ہے 
۴۔۔۔     کوئی جان ایسی نہیں جس پر ایک نگہبان مقرر نہ ہو
۵۔۔۔     پس انسان کو اسی میں غور کر لینا چاہے کہ وہ خود کس چیز سے پیدا کیا گیا ہے؟
۶۔۔۔     اس کو ایک ایسے اچھلتے پانی سے پیدا کیا گیا ہے 
۷۔۔۔     جو نکلتا ہے (انسان کی) پیٹھ اور سینے کی ہڈیوں کے درمیان سے 
۸۔۔۔     بلاشبہ وہ اس کو دوبارہ پیدا کرنے پر بھی پوری طرح قادر ہے 
۹۔۔۔     جس دن جانچ پڑتال کی جائے گی چھپی باتوں کی
۱۰۔۔۔     پھر انسان کو (اپنے بچاؤ کے لیے ) نہ تو خود اپنی کوئی طاقت ہو گی اور نہ ہی کوئی دوسرا اس کا مددگار ہو گا
۱۱۔۔۔     قسم ہے آسمان کی جو کہ بارش برساتا ہے 
۱۲۔۔۔     اور قسم ہے زمین کی جو کہ پھٹ جاتی ہے 
۱۳۔۔۔     بلاشبہ یہ (قرآن) قطعی طور پر ایک فیصلہ کن کلام ہے 
۱۴۔۔۔     اور یہ کوئی ہنسی مذاق نہیں ہے 
۱۵۔۔۔     (مگر پھر بھی) یہ لوگ (اس کے خلاف) طرح طرح کی چا لیں چل رہے ہیں 
۱۶۔۔۔     اور میں اپنی چال چل رہا ہوں 
۱۷۔۔۔     پس چھوڑ دو ان کافروں کو (ان کے حال پر) اور مہلت دے دو ان کو تھوڑی سی مہلت

تفسیر

۴۔۔۔ 	 یہاں پر حافظ یعنی نگہبان سے مراد اللہ تعالیٰ کی ذات اقدس و اعلیٰ ہے جس کی عنایت اور اس کی حفاظت و نگرانی ہی سے اس کائنات کی ہر چیز موجود اور باقی ہے، ہر چیز کا وجود بھی اسی کی رحمت و عنایت کا نتیجہ و ثمرہ ہے، اور اس کی بقاء بھی اسی کے کرم و احسان سے وابستہ ہے، کوئی بھی چیز اس کی عنایت و ایجاد کے بغیر نہ از خود وجود میں آ سکتی ہے، اور نہ ہی اس کی رحمت و عنایت کے بغیر باقی رہ سکتی ہے۔ وہی ذات اقدس و اعلیٰ جب تک چاہے گی وہ چیز باقی رہے گی کیونکہ اس نے ہر چیز کا ایک اندازہ اور اس کی حد مقرر فرما رکھی ہے جیسا کہ دوسرے مقام پر اس بارے اس طرح ارشاد فرمایا گیا قَدْ جَعَلَ اللّٰہُ لِکُلِّ شَیْءٍ قَدْرًا (الطلاق۔۳) اور النجم کا لفظ اگرچہ لغت کے اعتبار سے مفرد ہے لیکن یہاں اس سے مراد جنس ہے جیسا کہ دوسرے مقام پر ارشاد فرمایا گیا وَبِالنَّجْمِ ہُمْ یَہْتَدُوْنَ(النحل۔۱۶) اور اس کے ساتھ ثاقب کی صفت لگا کر اس طرف اشارہ فرما دیا گیا کہ اس سے مراد وہی ستارے ہیں جن کی روشنی از خود ہم تک پہنچتی ہے اور ان کو دیکھنے کے لئے ہمیں ترقی یافتہ دوربینوں کی ضرورت پیش نہیں آتی۔ بلکہ ہر دیکھنے والا ان کو یونہی دیکھ سکتا ہے اور ان سے وہ سبق حاصل کر سکتا ہے جو قرآن یہاں پر دینا چاہتا ہے سو یہاں پر آسمان اور اس کی تاریکی میں نمودار ہونے والے ہر ستارے اور سیارے کی قسم کھا کر اس حقیقت کو واضح اور مبرہن فرمایا گیا ہے کہ کوئی بھی ایسا نہیں جس پر ایک نگہبان موجود نہ ہو۔ سو آسمان میں چمکتے دمکتے اور جھلمل جھلمل کرتے یہ بیحد حساب ستارے روزانہ رات کی تاریکی میں نمودار ہو کر اپنی زبان حال سے اس حقیقت کی گواہی دیتے ہیں کیونکہ ان میں سے ہر ایک اپنی زبان حال سے کہتا ہے کہ ایک قادر مطلق اور حکیم مطلق ہستی ایسی ہے جس نے اسے بنایا۔ روشن کیا اور اس کو اسطرح معلق کر دیا اور اسی کی حفاظت و نگرانی سے اس کا وجود اس طرح قائم اور باقی ہے۔ نہ وہ اپنی جگہ سے گرتا ہے۔ اور نہ ہی ان بیحد وحساب ستاروں میں سے کوئی کسی دوسرے ستارے سے ٹکراتا ہے سو وہی قادر مطلق، اور حکیم مطلق رب ذوالجلال ہے جس کی رحمت و عنایت اور نگہبانی و حفاظت سے ہر چیز حیطہ عدم سے نکل کر معرض وجود و شہود پر آئی ہے، اور اسی کے کرم و احسان سے باقی ہے پس اس سے غفلت و لا پرواہی برتنا جہاں بہت بڑی بے انصافی اور ناشکری ہے، وہیں یہ ہلاکت و تباہی کا باعث بھی ہے و العیاذُ  باللہ۔ اَللّٰہُمَّ فَخُذْنَا بِنَواصِیْنَا اِلیٰ مَافِیْہِ حُبُّکَ وَالرِّضَا بِکُلِّ حَالٍ مِّنَ الْاَحوال، وَفِی کُلِّ مَوْطِنٍ مِّنَ المواطن فی الحیاۃ، وَفی کُلّ لَحظۃٍ مِّنَ اللحظات۔
۱۷۔۔۔ 	 اس میں منکرین کے انتہائی ہولناک انجام کی طرف بھی اشارہ فرما دیا گیا۔ اور پیغمبر کے لئے تسلی وتسکین کے سامان کی طرف بھی سو ارشاد فرمایا گیا کہ کافروں کو تھوڑی سے مہلت دے دو، یعنی جب یہ اللہ تعالیٰ کے گھیرے میں ہیں تو ان کے بارے میں کچھ فکر مند ہونے کی ضرورت نہیں کہ اس کے احاطے اور گھیرے سے نکل بھاگنے کی کوئی صورت ان کے لئے ممکن نہیں۔ پس آپ ان کو تھوڑی سی ڈھیل اور دے دو۔ یعنی ان کے طعنوں اور ان کے مطالبات سے تنگ آ کر یہ تمنا نہ کرنا کہ اب ان کو کوئی نشانی عذاب دکھا ہی دی جائے۔ یا سرے سے ان کا قصہ ہی تمام کر دیا جائے۔ اور اَمْہِلْہُمْ رُوَیْدًا کے جملے سے اس امر کی وضاحت فرما دی گئی کہ ان لوگوں کے لئے یہ ڈھیل کسی غیر محدود مدت کے لئے نہیں بلکہ یہ تھوڑی سی مدت ہی کے لئے ہے پس ان کی رسی کو ذرہ سا دراز کر دیا جائے۔ تاکہ یہ اپنے ارمان پورے کر لیں۔ آخرکار ان کو اپنے آخری انجام سے دوچار ہونا ہی ہے یہاں پر انداز کلام کا یہ پہلو بھی قابل توجہ ہے کہ اس میں ڈھیل دینے کی ہدایت پیغمبر کو فرمائی جا رہی ہے۔ علیہ الصلوٰۃ والسلام جس سے یہ بات نکلتی ہے کہ اب ان لوگوں کی قسمت کی باگ خداوند قدوس نے پیغمبر ہی کے ہاتھ میں دے دی ہے، البتہ وہ پسند یہ فرماتا ہے کہ پیغمبر ان کے عذاب کے لئے جلد بازی سے کام نہ لیں بلکہ ان کو ذرا سی ڈھیل اور دے دیں۔ کیونکہ ان منکرین و مکذبین نے اپنے آخری اور ہولناک انجام کو بہر حال پہنچ کر رہنا ہے۔ وَالعیاذُباللّٰہ العظیم بِکُلِّ حَالٍ مِّنَ الْاحوال۔

(سورۃ الأعلیٰ ۔ سورہ نمبر ۸۷ ۔ تعداد آیات ۱۹)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     تسبیح کرو اپنے رب کے نام (پاک) کی جو سب سے بلند شان والا ہے 
۲۔۔۔     جس نے (ہر چیز کو) پیدا کیا پھر (اسے ٹھیک) بنایا
۳۔۔۔     جس نے ایک خاص اندازے پر رکھا (ہر چیز کو) پھر اس نے اسے راہ دکھائی
۴۔۔۔     اور جس نے (زمین سے ) طرح طرح کی نباتات کو نکالا
۵۔۔۔     پھر (وقت آنے پر) اس کو سیاہ کوڑا بنا دیا
۶۔۔۔     ہم خود ہی آپ کو پڑھائیں گے (اے پیغمبر اور اس طور پر کہ) آپ کبھی (اس میں سے کچھ) بھولیں گے نہیں 
۷۔۔۔     مگر جو اللہ چاہے بلاشبہ وہ (ایک برابر) جانتا ہے کھلی بات کو اور اس کو بھی جو پوشیدہ ہو
۸۔۔۔     اور ہم آسانی سے دے دیں گے آپ کو (شریعت مقدسہ کی) اس آسان راہ کی
۹۔۔۔     پس آپ یاد دہانی کراتے رہیں اگر یاد دہانی سے نفع ہو
۱۰۔۔۔     وہ شخص ضرور نصیحت قبول کرے گا جو ڈرتا ہے (اپنے خدا اور آخرت کی پکڑ سے )
۱۱۔۔۔     اور گریز (و روگردانی) کرے گا اس سے وہ سب بڑا بدبخت،
۱۲۔۔۔     جس نے داخل ہونا ہے (دوزخ کی) اس سب سے بڑی آگ میں 
۱۳۔۔۔     پھر وہاں نہ تو وہ مرے گا نہ جئے گا
۱۴۔۔۔     یقیناً فلاح پا گیا وہ شخص جس نے پاکیزگی اختیار کی
۱۵۔۔۔     اور وہ اپنے رب کا نام لیتا اور نماز پڑھتا رہا 
۱۶۔۔۔     مگر تم لوگ تو دنیا کی زندگی کو ہی ترجیح دیتے ہو
۱۷۔۔۔     حالانکہ آخرت اس سے کہیں بڑھ کر اچھی بھی ہے اور سدا باقی رہنے والی بھی
۱۸۔۔۔     بلاشبہ یہ مضمون پہلے صحیفوں میں بھی آ چکا ہے 
۱۹۔۔۔     یعنی ابراہیم اور موسیٰ کے صحیفوں میں 


تفسیر

۱۲۔۔۔ 	 سو اس سے واضح فرما دیا گیا کہ پیغمبر کی نصیحت اور ان کی تذکیر کا فائدہ انہی لوگوں کو پہنچے گا جن کے دلوں میں خداوند قدوس کے حضور حاضری اور قیامت کے یوم حساب کی پیشی وہاں کی باز پرس اور جواب دہی کا خوف موجود ہو، کہ یہی اصلاح احوال کی اصل ہے پس جو لوگ خوف خدا اور آخرت کی جوابدہی اور باز پرس سے محروم ہوں گے، والعیاذ باللہ، ان پر اس انذار و تذکیر کا کوئی اثر نہیں ہو گا۔ سو ایسے محروم القسمت لوگوں کو ان کے حال پر چھوڑ دیا جائے تاکہ وہ اپنے ہولناک انجام کو پہنچ کر رہیں۔ کیونکہ ایسے بدبختوں نے اس سب سے بڑی اور انتہائی ہولناک آگ میں داخل ہو کر رہنا ہے، جو ایسے بدبخت اور منکر لوگوں کے لئے تیار کی گئی ہے جہاں یہ لوگ اس طرح رہیں گے کہ نہ ان کے لئے کوئی قرینے کا جینا ہو گا اور نہ ان کو موت ہی آئے گی کہ اس عذاب سے ان کی جان چھوٹ سکے۔ والعیاذ باللہ العظیم، سو اس میں ایک طرف تو منکرین و مکذبین کے لئے تنبیہ و تہدید ہے کہ اگر یہ لوگ باز نہ آئے، اور انہوں نے راہ حق و ہدایت کو نہ اپنایا تو انہوں نے آخرکار اس ہولناک انجام سے بہر حال دوچار ہو کر رہنا ہے کہ یہ کفر و انکار کا طبعی تقاضا، اور اس کا لازمی نتیجہ ہے، والعیاذ باللہ جل و علا، اور دوسری طرف اس میں پیغمبر کے لئے تسکین و تسلی کا سامان ہے کہ یہ لوگ جو دعوت حق کو قبول نہیں کرتے تو اس میں نہ آپ صلی اللہ علیہ کا کوئی قصور ہے اور نہ ہی آپ کی دعوت کا، بلکہ اس میں اصل قصور ان لوگوں کا ہے، کہ یہ اس لئے زیغ و ضلال، عناد و ہٹ دھرمی، اور فساد قلوب کی بناء پر دعوت حق کو قبول کرنے اور اس کو اپنانے کے لئے تیار اور آمادہ ہی نہیں ہوتے، یہ اسی دنیا اور اس کی فانی لذتوں کو سب کچھ سمجھتے ہیں، اور یہ اسی پر ریجھے ہوئے ہیں آخرت کا کوئی خوف و اندیشہ ان کو سرے سے ہے ہی نہیں پس آپ ان کو ان کے حال پر چھوڑ دیں، انہوں نے اس سب سے بڑی اور انتہائی ہولناک آگ میں داخل ہونا ہے، جو ان کے لئے تیار ہے، والعیاذ باللہ العظیم،
۱۵۔۔۔ 	 سو ان دو آیتوں سے فوز و فلاح سے سرفرازی کے لئے تین اہم اور اصولی باتوں کی ہدایت فرمائی گئی ہے۔ جن میں سے پہلی بات ہے تزکیہ یعنی اپنے آپ کو کفر و شرک اور الحاد و بے دینی کی نجاستوں سے پاک کرنا، کہ اسی سے انسان کے لئے دنیا میں فوز و فلاح کے راستے کھلیں گے اور اسی سے وہ آخرت میں اپنے رب کی رضا و خوشنودی اور اس کی رحمت و رضوان سے سرفراز ہو سکے گا جبکہ دوسری اہم اور بنیا دی بات اس ضمن میں یہ ارشاد فرمائی گئی کہ وہ اپنے رب کے نام کو یاد کرے، اور یہ اس لئے کہ دراصل اسمائے الٰہی ہی سرچشمہ علم و حکمت ہیں کہ انہی کے ذریعے انسان اپنے خالق و مالک کی معرفت سے سرشار ہوتا ہے، اور ہو سکتا ہے، اور انہی سے اس کو یہ آگہی ملتی ہے کہ ہمارے رب کی صفات کیا ہیں اور انہی صفات کی روشنی میں اس کو یہ آگہی ملتی ہے کہ ہمارے عقائد کیسے اور کیا ہونے چاہیں اور تیسری چیز جس کی تعلیم دی گئی ہے وہ نماز جو کہ ایمان باللہ کا اولین تقاضا و مظہر ہے، جو انسان کے اس کے رب کے ساتھ تعلق کا سب سے عمدہ ذریعہ و وسیلہ ہے اور جو ایسی جامع مقدس اور منفرد عبادت ہے جس میں انسان اپنے ظاہر و باطن اور قلب و قالب ہر اعتبار سے مصروف عبادت ہوتا ہے، و باللہ التوفیق لمایحب و یرید وعلی مایحب و یرید،

(سورۃ الغاشیۃ ۔ سورہ نمبر ۸۸ ۔ تعداد آیات ۲۶)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     کیا پہنچی ہے آپ کے پاس خبر اس (سب پر) چھا جانے والی آفت کی؟
۲۔۔۔     کتنے ہی چہرے اس روز ذلیل و خوار ہوں گے 
۳۔۔۔     مشقت اٹھانے والے تھکے ماندے ہوں گے 
۴۔۔۔     انہیں داخل ہونا ہو گا ایک بڑی ہی ہولناک دہکتی آگ میں 
۵۔۔۔     اور ان کو پانی پلایا جائے گا ایک نہایت ہی کھولتے چشمے سے 
۶۔۔۔     ان کے لیے کھانے کی کوئی چیز نہ ہو گی سوائے ایک ایسی خاردار سوکھی گھاس کے 
۷۔۔۔     جو نہ موٹا کرے اور نہ بھوک سے ہی کچھ کام آئے 
۸۔۔۔     (اور) کتنے ہی چہرے اس دن ہشاش بشاش (اور بارونق) ہوں گے 
۹۔۔۔     وہ اپنی کارگزاری پر خوش ہوں گے 
۱۰۔۔۔     وہ ایسی بلند مرتبہ جنت میں ہوں گے 
۱۱۔۔۔     جس میں وہ کوئی بے ہودہ بات سننے نہ پائیں گے 
۱۲۔۔۔     اس میں (طرح طرح کے ) عظیم الشان چشمے رواں ہوں گے 
۱۳۔۔۔     اونچی اونچی مسندیں سجی ہوں گی
۱۴۔۔۔     قسما قسم کے ساغر دھرے ہوں گے 
۱۵۔۔۔     عمدہ قسم کے گاؤ تکیے قطار اندر قطار لگے ہوں گے 
۱۶۔۔۔     اور بیش قیمت قالین بچھے ہوں گے 
۱۷۔۔۔     تو کیا یہ لوگ (اپنے سامنے چلتے پھرتے ان) اونٹوں کو نہیں دیکھتے کہ انہیں کس طرح پیدا کیا گیا؟
۱۸۔۔۔     اور (اپنے اوپر تنے ہوئے ) اس آسمان کی طرف نگاہ نہیں کرتے کہ اس کو کس طرح اٹھایا گیا ہے ؟
۱۹۔۔۔     اور (اپنے ارد گرد پیش پھیلے ہوئے ) ان پہاڑوں کو نہیں دیکھتے کہ کس طرح ان کو جما دیا گیا؟
۲۰۔۔۔     اور (اپنے پیش پا افتادہ) اس زمین کو نہیں دیکھتے کہ کس طرح اس کو بچھا دیا گیا؟
۲۱۔۔۔     سو آپ نصیحت کیے جائیں کہ آپ کا کام تو نصیحت کر دینا ہے (اور بس)
۲۲۔۔۔     آپ ان پر کوئی داروغے نہیں ہیں (کہ انہیں منوا کر چھوڑیں )
۲۳۔۔۔     ہاں مگر (اتنی بات ضرور ہے کہ) جو کوئی روگردانی اور کفر ہی کئے جائے گا
۲۴۔۔۔     تو اس کو اللہ مبتلا کرے گا (اس کے اپنے کئے کی پاداش میں ) اس سب سے بڑے (اور ہولناک) عذاب میں 
۲۵۔۔۔     بلاشبہ ان سب کو ہماری ہی طرف آنا ہے لوٹ کر
۲۶۔۔۔     پھر بلاشبہ ہمارے ہی ذمے ہے حساب لینا ان سب کا


تفسیر

۱۷۔۔۔ 	 کہ حضرت خالق حکیم جَلَّ جَلَالُہ، نے تم لوگوں کی ضرورتوں کی تکمیل کے لئے کیسا عظیم الشان جانور پیدا فرمایا، جو کیسی عظیم الشان صفات اور خصوصیات کا حامل ہے سفرو حضر میں تمہارا ساتھی خدمت گزار و وفادار، اور جانثار ساتھی، عظیم الجثہ طویل القامت اور عظیم الشان طاقت اور قوت کا مالک ہونے کے باوجود تمہارا ایسا مطیع و فرمانبردار کہ اس کے ناک میں نکیل ڈال کر تم جدھر چاہو اس کو لے جاؤ، بے چوں و چرا تمہارے اشارے پر چل پڑے گا، جتنا بوجھ تم چاہو اس پر لاد دو اٹھا کر چلتا رہے گا، بولے گا بھی نہیں، خاردار جھاڑیوں سے اپنا پیٹ بھر لیتا ہے اور تمہارے لئے بڑی سے بڑی مشقت سے بھی انکار نہیں کرتا، اور پھر اس کی ایک ایک چیز تمہارے لئے کام کی، اس کا گوشت پوست اس کا دودھ اور اس کی اون اور یہاں تک کہ اس کا بول و براز بھی تمہارے کام کی چیزیں ہیں، اور اونٹ تو محض ایک مثال ہے ورنہ ہر جانور اسی طرح تمہارے کام آنے والا ہے۔ یہ سب جانور تمہارے لئے قدرت کی پیدا کی ہوئی عظیم الشان نعمتیں ہیں، اسی لئے انعام کے نام سے ایک مستقل اور عظیم الشان سورت بھی قرآن حکیم میں اتاری گئی ہے پس تم لوگ سوچو کہ آخر یہ سب کس کا کرم و احسان ہے؟ جس نے ان تمام چیزوں اور جملہ حیوانات کو تمہارے کام نہیں لگا دیا؟ اور اس رب رحیم و کریم کا تم لوگوں پر کیا حق واجب ہوتا ہے؟ اور اس کے اس حق واجب کی ادائیگی کی صورت کیا ہو سکتی ہے؟ سو یہی سب کچھ تم کو وہ دین حنیف بتاتا ہے جس کو تمہارے رب نے تمہاری ہدایت و راہنمائی کے لئے نازل فرمایا ہے، اور جو اس کا رسول تمہارے سامنے پیش کر رہا ہے، سو کتنے بڑے ظالم اور کس قدر بدبخت اور بے انصاف ہیں وہ لوگ جو اس دین حنیف سے منہ موڑتے اور اس کا انکار کرتے ہیں، والعیاذ باللہ العظیم،
۱۸۔۔۔ 	 جو ایک نا پیدا کنار چھت کی طرح ساری مخلوق پر چھایا ہوا ہے اور ایسے پُر حکمت طریقے سے کہ اس کے نیچے کوئی ستون نظر نہیں آتا۔ نہ اس میں کوئی پھٹن ہے نہ شگاف اور خدا ہی جانے یہ کتنے زمانے سے اسی طرح چلا آ رہا ہے، آخر یہ کس کی قدرت و حکمت کا نتیجہ ہے؟ سو وہی ہے اللہ وحدہٗ لاشریک قادر مطلق اور خالق حکیم جَلَّ جَلَالُہ، پس یہیں سے تم لوگ سوچو کہ جس خالق حکیم و قدیر نے اس عظیم الشان آسمان کو اس طرح پیدا فرما دیا، اس کے لئے تمہارا دوبارہ پیدا کرنا آخر کیوں اور کیا مشکل ہو سکتا ہے؟ جیسا کہ دوسرے مقام پر اس بارے ارشاد فرمایا گیا اَاَنْتُمْ اَشَدُّ خَلْقًا اَمِ السَّمَآءُ یعنی کیا تمہارا پیدا کرنا زیادہ مشکل ہے یا آسمان کا پیدا کرنا؟ سو جب اس نے اس کو پیدا فرما لیا تو پھر تمہارا پیدا کر دینا آخر اس کے لئے کیوں اور کیا مشکل ہو سکتا ہے؟ اسی طرح اس کے بچھونہ ارضی میں غور و فکر کی دعوت دی گئی اور اس میں گاڑے گئے پہاڑوں کے عظیم الشان لنگروں میں بھی سو زمین و آسمان کی اس مخلوق میں عظیم الشان دلائل ہیں اللہ تعالیٰ کی وحدانیت و یکتائی، اور قیامت وبعث بعدالموت سب کے لئے مگر صحیح طور پر سوچنے والوں کیلئے۔

(سورۃ الفجر ۔ سورہ نمبر ۸۹ ۔ تعداد آیات ۳۰)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے فجر کی
۲۔۔۔     اور دس راتوں کی
۳۔۔۔     اور جفت اور طاق کی
۴۔۔۔     اور رات کی جب کہ وہ رخصت ہونے لگے 
۵۔۔۔     کیا ان چیزوں میں عظیم الشان قسم (نہیں ) ہے عقل مند کے لئے ؟
۶۔۔۔     کیا تم نے دیکھا نہیں کہ کیسا معاملہ کیا تمہارے رب نے عاد کی (باغی و سرکش) قوم کے ساتھ؟
۷۔۔۔     یعنی ستونوں والے ان عاد ارم کے ساتھ؟
۸۔۔۔     جن کے مانند کوئی دوسری قوم پیدا نہیں کی گئی تھی (دوسرے ) ملکوں میں 
۹۔۔۔     اور قوم ثمود کے ساتھ جنہوں نے تراشا چٹانوں کو (داستان عبرت سنانے والی) اس وادی میں 
۱۰۔۔۔     اور میخوں والے فرعون (جیسے سرکش) کے ساتھ
۱۱۔۔۔     ان سب نے سرکشی کی (اپنے رب کے مقابلے میں ) ان ملکوں میں 
۱۲۔۔۔     انہوں نے بڑا ہی فساد پھیلایا تھا ان میں 
۱۳۔۔۔     آخرکار برسا دیا تمہارے رب نے ان پر کوڑا عذاب کا
۱۴۔۔۔     بے شک تمہارا رب گھات میں ہے (ایسے باغیوں اور سرکشوں کے لیے )
۱۵۔۔۔     پھر (اس مادہ پرست) انسان کا حال یہ ہے کہ جب اس کا رب اس کو کسی عزت سے نوازتا ہے اور اس کو کوئی نعمت بخشتا ہے تو یہ (اس سے پھول کر اور مست ہو کر) کہتا ہے کہ رب نے مجھے عزت دے دی
۱۶۔۔۔     اور جب اسے آزمانے کو وہ اس کی روزی اس پر تنگ کر دیتا ہے تو یہ (اس کے سب احسانات کو بھول کر) کہتا ہے کہ میرے رب نے مجھے خوار کر دیا
۱۷۔۔۔     ہرگز نہیں بلکہ تم لوگ نہ تو یتیم کے ساتھ عزت کا سلوک کرتے ہو
۱۸۔۔۔     اور نہ ہی مسکین کو کھانا کھلانے کے ترغیب دیتے ہو
۱۹۔۔۔     اور تم میراث (کا مال) کھاتے ہو سمیٹ سمیٹ کر
۲۰۔۔۔     اور تم لوگ بری طرح جکڑے ہوئے ہو مال دنیا کی محبت میں 
۲۱۔۔۔     ہرگز نہیں جب زمین کو کوٹ کر ریزہ ریزہ کر دیا جائے گا
۲۲۔۔۔     اور جلوہ فرما ہو گا تمہارا رب اس حال میں کہ فرشتے کھڑے ہوں گے صف در صف
۲۳۔۔۔     اور کھینچ لایا جائے گا اس روز دوزخ کو اور خوب سمجھ جائے گا اس روز انسان (حق اور حقیقت کو) مگر کہاں کام آ سکے گا اس کو (اس روز کا) وہ سمجھنا
۲۴۔۔۔     (اس روز وہ مارے حسرت و افسوس کے ) کہے گا اے کاش میں نے آگے بھیجا ہوتا (کچھ سامان) اپنی زندگی کے لئے 
۲۵۔۔۔     سو اس روز نہ تو اس (وحدہ' لاشریک) کے عذاب جیسا کوئی عذاب دے سکے گا
۲۶۔۔۔     اور نہ ہوئی کوئی جکڑ سکے گا اس کے جکڑنے جیسا
۲۷۔۔۔     (دوسری طرف ارشاد ہو گا) اے اطمینان والی جان
۲۸۔۔۔     لوٹ جا تو اپنے رب کی طرف اس حال میں کہ تو اس سے راضی وہ تجھ سے راضی
۲۹۔۔۔     پس شامل ہو جا تو میرے بندوں میں 
۳۰۔۔۔     اور داخل ہو جا تو میری جنت میں 


تفسیر

۱۳۔۔۔ 	 سو ان آیات کریمات سے ماضی کی ان سرکش اور باغی قوموں کے جرم کو بھی واضح فرما دیا گیا، اس جرم کے سبب کی بھی نشاندہی فرما دی گئی، اور ان کے جرم کے نتیجہ و انجام کو بھی ذکر و بیان فرما دیا گیا، سو ان کا جرم تھا فساد فی الارض یعنی ان لوگوں نے راہ حق و ہدایت کو چھوڑ کر ہویٰ وہوس کے راستے کو اپنایا۔ اور اپنے خالق و مالک کی تعلیمات سے منہ موڑ کر اپنی باگ نفس و شیطان کے ہاتھ میں پکڑا دی۔ جس کا نتیجہ یہ نکلا کہ زندگی کے ہر شعبے میں شر وفساد پھیل گیا۔ خواہ وہ انفرادی ہو، یا اجتماعی کیونکہ حضرت خالق جَلَّ مَجْدُہٗ کے دین متین اور اس کی تعلیمات و ہدایات سے منہ موڑ کر کفر و شرک کی زندگی بسر کرنا فساد اور خرابی کی جڑ بنیاد ہے، کیونکہ کائنات کی صلاح و فلاح اس کے خالق و مالک کی سچی پکی اور مخلصانہ اطاعت ہی سے وابستہ ہے، ورنہ فساد ہی فساد ہے، و العیاذُ  باللہ، اور سبب اور باعث ان بدبختوں کے اس شروفساد کا تھا طغیان اور سرکشی، یعنی اللہ تعالیٰ نے ان کو جو دنیاوی مال و دولت بخشا تھا۔ اور ان کو جس عزت و اقتدار سے نوازا تھا وہ اس کا شکر ادا کرنے کے بجائے الٹا اس کی بناء پر اپنے کبر و غرور میں مبتلا ہو گئے، اور وہ اپنے خدا سے بے نیاز اور بے خوف ہو کر اس زعم اور گھمنڈ میں مبتلا ہو گئے کہ ان کو جو کچھ ملا وہ ان کی اپنی ذاتی قابلیت و کارکردگی کا نتیجہ ہے وہ اس میں جو چاہیں اور جیسا چاہیں تصرف کریں۔ ان کو جو کچھ ملا، وہ نہ کسی اور کے دیئے بخشے سے ملا اور نہ کوئی اس کو ان سے چھین سکتا ہے، اور نہ ہی وہ کسی کے آگے جوابدہ ہیں سو اس کے نتیجے میں انہوں نے سب حدود کو پھلانگ دیا۔ اور اپنے اپنے ملکوں کے اندر بڑا شر وفساد مچایا۔ تو آخرکار اس کا نتیجہ اور انجام سامنے آیا اور اللہ تعالیٰ نے ان پر عذاب کا کوڑا برسا دیا۔ اور اس کے نتیجے میں وہ اپنے انجام کو پہنچ کر رہے۔ کسی پر کوئی عذاب آیا، اور کسی پر کوئی اور شر وفساد کا نتیجہ و انجام بہر حال ہلاکت و تباہی ہے۔ و العیاذُ باللہ العظیم۔
۲۴۔۔۔ 	 یعنی اپنی اس زندگی کے لئے جو ہمیں اب ملی ہے جو موت کے بعد شروع ہوتی ہے۔ اور ہمیشہ ہمیشہ کے لئے باقی رہے گی جس کو ہم اپنی دنیاوی زندگی میں بھلائے ہوئے تھے اور اس کے تقاضوں کو ہم نے پس پشت ڈال رکھا تھا کہ ہمارے سامنے دنیا کی وہی عارضی اور فانی زندگی اور اس کے وقتی تقاضے اور فانی مفادات تھے، اور بس، اب ہماری آنکھیں کھلی ہیں اور ہمیں اس حقیقت میں آگہی نصیب ہو گئی ہے۔ کاش کہ ہم نے رسول کے راستے کو اپنایا ہوتا۔ یٰلَیْتَنِی اتَّخَذْتُ مَعَ الرَّسُوْلِ سَبِیْلاً۔ سو اس طرح منکر لوگ اس روز اپنی محرومی پر رہ رہ کر افسوس کریں گے۔ مگر بے وقت کے اس افسوس کا ان کو کوئی فائدہ بہر حال نہیں ہو گا۔ سوائے ان کی آتش یاس و حسرت میں تیزی اور اضافے کے۔ و العیاذُ  باللہ۔ اسی لئے قرآن حکیم اپنی رحمت بھری تعلیمات کے ذریعے حسرت وافسوس کے اس یوم عظیم کے بارے میں انذار وآگہی کا حکم و ارشاد فرماتا ہے ، ارشاد ہوتا ہے وَاَنْذِرْہُمْ یَوْمَ الْحَسْرَۃِ اِذْ قُضِیَ الْاَمْرُ وَہُمْ فِیْ غَفْلَۃٍ وَّہُمْ لَا یُؤْمِنُوْنَ (مریم۔۳٩) یعنی خبردار کرو ان کو حسرت وافسوس کے اس یوم عظیم کے بارے میں جس کے بارے میں یہ غفلت میں پڑے ہیں اور یہ ایمان نہیں لا رہے۔ اللہ تعالیٰ حیات مستعار کا ایک ایک لمحہ اپنی رضا و خوشنودی کی راہوں پر صرف کرنے کی توفیق بخشے، اور ہمیشہ اور ہر حال میں رضا کی راہوں پر چلنا نصیب فرمائے، اور نفس و شیطان کے ہر مکر و فریب سے ہمیشہ اپنی حفاظت و پناہ میں رکھے، آمین ثم آمین، یا رب العالمین، یَامَنْ بِیَدِہٖ مَلَکُوْتُ کُلِّ شَیْءٍ وَہُوَ یُجِیْرُ وَلَا یُجَارُ عَلَیْہِ،
۳۰۔۔۔ 	 سو یہ تحسین و آفرین کے کلمات ہیں جن سے ان خوش نصیبوں کو اس روز حضرت حق جَلَّ مَجْدُہٗ کی طرف سے نوازا جائے گا کہ تمہارے رب نے تم لوگوں کو امتحان اور آزمائش کے جس میدان میں اتارا تھا اس میں تم کامیاب رہے ہو، تم وہاں پر نرم و گرم ہر قسم کے حالات میں اپنے رب سے راضی اور مطمئن رہے، جس کے نتیجے میں تم اپنے رب کے پسندیدہ ٹھہرے، اب تم اس سرخروئی کے ساتھ اپنے رب کی طرف لوٹو، اس حال میں کہ تم اس سے راضی وہ تم سے راضی پس اب تم میرے خاص بندوں کے زمرے میں شامل اور میری جنت میں داخل ہو جاؤ اللہ ہمیں محض اپنے فضل و کرم سے انہی خوش نصیبوں میں سے کرے۔ آمین ثم آمین یا رب العالمین۔

(سورۃ البلد ۔ سورہ نمبر ۹۰ ۔ تعداد آیات ۲۰)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     نہیں میں قسم کھاتا ہوں اس شہر کی
۲۔۔۔     درآنحالیکہ آپ اس میں تشریف فرما ہیں 
۳۔۔۔     اور میں قسم کھاتا ہوں باپ کی اور اس کی سب اولاد کی 
۴۔۔۔     بلاشبہ ہم نے پیدا کیا انسان کو بڑی مشقت میں (گھرا ہوا)
۵۔۔۔     کیا اس نے یہ سمجھ رکھا ہے کہ اس پر بس نہیں چلے گا کسی کا؟
۶۔۔۔     کہتا ہے میں نے ڈھیروں مال اڑا دیا
۷۔۔۔     کیا اس نے یہ سمجھ رکھا ہے کہ کسی نے دیکھا نہیں اس کو (اور اس کے کرتوتوں کو؟)
۸۔۔۔     کیا ہم نے اسے دو آنکھیں نہیں دیں ؟ 
۹۔۔۔     اور کیا ہم نے اس کو ایک زبان اور دو ہونٹ نہیں عطا کئے ؟
۱۰۔۔۔     اور کیا ہم نے اس کو بتا نہیں دئیے (پوری صراحت و وضاحت سے خیر و شر) کے دونوں راستے ؟
۱۱۔۔۔     مگر اس نے ہمت نہ کی (حق و صداقت کی) اس دشوار گزار گھاٹی سے گزرنے کی
۱۲۔۔۔     اور تم کیا جانو کہ کیا ہے وہ دشوار گزار گھاٹی؟
۱۳۔۔۔     وہ چھڑا دینا ہے کسی گردن کو (غلامی کے بندھن سے )
۱۴۔۔۔     یا کھانا کھلا دینا ہے بھوک کے دن میں 
۱۵۔۔۔     کسی قریبی یتیم کو
۱۶۔۔۔     یا کسی خاک نشین محتاج کو
۱۷۔۔۔     پھر وہ ہو بھی ان لوگوں میں سے جو ایمان رکھتے ہیں (تمام غیبی حقائق پر) اور وہ آپس میں ایک دوسرے کو (فہمائش و) تلقین کرتے ہیں صبر (و استقامت) کی اور وہ (فہمائش و) تلقین کرتے ہیں رحم (و کرم) کی
۱۸۔۔۔     یہی لوگ ہیں دائیں بازو والے 
۱۹۔۔۔     اور (اس کے برعکس) جو لوگ کفر (و انکار) کرتے ہیں ہماری آیتوں کا یہی ہیں بائیں ہاتھ والے (بدبخت)
۲۰۔۔۔     ان پر مسلط ہو گی ایک ایسی ہولناک آگ جس کو ان پر موندھ دیا گیا ہو گا (اوپر سے )


تفسیر

۷۔۔۔ 	 اس سے مادہ و معدہ کے پجاری ان ابناء دنیا کے دلوں پر دستک دی گئی ہے، جو دنیا ہی کے لئے جیتے اور اسی کے لئے مرتے ہیں اور اپنے دنیاوی مال و دولت اور جاہ و منصب وغیرہ کو اللہ تعالیٰ کی عطا و بخشش کو سمجھنے کے بجائے الٹا ایسے لوگ اس کو اپنا موروثی حق اور اپنی قابلیت و لیاقت کا نتیجہ سمجھنے لگتے ہیں جس کے نتیجے میں ایسے لوگ اللہ کی راہ میں اور اس کی رضا کے لئے تو کچھ خرچ کرنے کے لئے تیار نہیں ہوتے، لیکن اپنی نمود و نمائش کے لئے خوب خرچ کرتے ہیں اور اپنی شاہ خرچیوں کے بڑے اشتہار دیتے ہیں، اور بڑے فخر سے کہتے ہیں کہ ہم نے ڈھیروں مال اڑا دیا، جیسا کہ ہمارے ملک میں بھی بعض اوقات اخبارات وغیرہ کے ذریعے اس طرح کی خبریں ملتی رہتی ہیں کہ فلاں شخص نے اپنے کسی بیٹے وغیرہ کی شا دی پر ہیلی کوپٹر کے ذریعے دعوت نامے تقسیم کئے، یا شا دی پر اتنا اتنا اور اس قدر خرچہ کیا، وغیرہ وغیرہ اور سو ایسوں کے لئے تنبیہ و تحذیر کے طور پر ارشاد فرمایا گیا کہ کیا ان لوگوں نے یہ سمجھ رکھا ہے کہ کوئی ان کو دیکھتا نہیں؟ یعنی کیا وہ خالق و مالک ان کو اور ان کے طور طریقوں کو نہیں دیکھتا کہ یہ لوگ اپنا مال کن کن طریقوں سے حاصل کرتے، اور کہاں کہاں خرچ کرتے ہیں اور کن کن نیتوں اور ارادوں سے خرچ کرتے ہیں؟ تو کیا وہ سمیع وبصیر جو کہ اپنے علم اور اپنی قدرت کے اعتبار سے ہمیشہ اور ہر حال میں ان کے ساتھ ہے کیا وہ ان سے کبھی حساب کتاب نہیں لے گا؟ سبحانہ و تعالیٰ۔
۱۰۔۔۔ 	 سو اس سے واضح فرما دیا گیا کہ انسان کو مشاہدہ و شعور اور نطق و بیان کی صلاحیتوں سے نوازنے کے علاوہ اللہ تعالیٰ نے اس پر یہ عظیم الشان کرم و احسان بھی فرمایا ہے، کہ اس کو خیر و شر اور ہدایت و ضلالت کے دونوں راستوں سے بھی آگاہ فرما دیا تاکہ یہ حق و باطل اور خیر و شر کے درمیان فرق و تمیز کے بعد راہ حق و ہدایت کو اپنائے سو نجدین سے مراد خیر و شر اور ہدایت و غوایت ہی کے یہ دو راستے ہیں جیسا کہ دوسرے مقام پر اس بارے ارشاد فرمایا گیا اِنَّا ہَدَیْنٰہُ السَّبِیْلَ اِمَّا شَاکِرًا وَّ اِمَّا کَفُوْرًا (الدھر۔۳) یعنی ہم نے اس کو راہ بھی دکھا دی۔ خواہ یہ شکر گزار بنے، یا ناشکرا۔ اور دوسرے مقام پر اس بارے اس طرح ارشاد فرمایا گیا وَنَفْسٍ وَّمَا سَوَّاہَا فَالْہَمُہَا فُجُوْرَہَا وَتَقْوَاہَا (الشمس۔۷۔٨) یعنی قسم ہے نفس کی اور اس کی جس نے اس کو برابر کیا۔ پھر اس نے اس کو الہام کر دیا اس کی بدی اور نیکی کا۔ و الحمد للہ جل و علا

(سورۃ الشمس ۔ سورہ نمبر ۹۱ ۔ تعداد آیات ۱۵)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے سورج کی اور اس کی دھوپ کی
۲۔۔۔     اور قسم ہے چاند کی جب کہ وہ اس کے پیچھے آتا ہے 
۳۔۔۔     اور دن کی جب کہ وہ اسے خوب روشن کر دیتا ہے 
۴۔۔۔     اور رات کی جب کہ وہ اسے ڈھانک لیتی ہے 
۵۔۔۔     اور قسم ہے آسمان کی اور اس ذات کی جس نے اس کو بنایا 
۶۔۔۔     اور زمین کی اور اس ذات کی جس نے اس کو بچھایا 
۷۔۔۔     اور قسم ہے نفس انسانی کی اور اس ذات کی جس نے اس کو درست کیا
۸۔۔۔     پھر اس نے الہام کر دیا اس کو اس کی بدی اور پرہیزگاری کا
۹۔۔۔     یقیناً فلاح پا گیا وہ جس نے پاک کر لیا اپنی جان کو
۱۰۔۔۔     اور یقیناً ناکام (و نامراد) ہو گیا وہ جس نے دھنسا (و دبا) دیا اس کو
۱۱۔۔۔     جھٹلایا قوم ثمود نے اپنی سرکشی کی بناء پر 
۱۲۔۔۔     جب کہ بپھر کر اٹھ کھڑا ہوا ان کا سب سے بڑا بدبخت شخص
۱۳۔۔۔     سو کہہ دیا تھا ان سے اللہ کے رسول نے کہ (خیال رکھنا اور) بچ کر رہنا اﷲ کی اونٹی اور اس کے پانی پینے کی باری سے 
۱۴۔۔۔     مگر انہوں نے جھٹلا دیا اپنے پیغمبر کو اور ہلاک کر ڈالا اس اونٹنی کو سو تباہی نازل فرما دی ان پر ان کے رب نے ان کے گناہ کی پاداش میں اور پیوند خاک کر دیا اس نے ان کو (ہمیشہ ہمیشہ کے لئے )
۱۵۔۔۔     اور وہ ڈرتا نہیں اپنے کئے کے انجام سے 

تفسیر

۹۔۔۔ 	 اَفْلَحْ فلاح سے ماخوذ ہے جس کے معنی اصل اور حقیقی کامیابی کے ہیں اور زَکّیٰ تزکیہ سے ماخوذ ہے جس کے معنی پاک کرنے اور نشوونما دینے وغیرہ کے آتے ہیں سو اس سے ایک طرف تو فوز و فلاح سے سرفرازی کے طریقے کو بیان فرما دیا گیا۔ اور دوسری طرف اس سے اس الہام خیر و شر کے تقاضے کو بھی واضح فرما دیا گیا جس کا ذکر اس سے پہلے فرمایا گیا ہے۔ اور یہ اس طرح کہ اللہ تعالیٰ بندے کو جس نعمت سے نوازتا ہے۔ اس کا تقاضا یہ ہوتا ہے کہ بندہ اس کی قدر کرے۔ اور اس کو اس کے صحیح مصرف میں صرف کرے۔ کہ اسی میں اس کی بہتری اور بھلائی ہے اور اگر وہ ایسے نہیں کرے گا تو خود اپنی ہی ہلاکت اور محرومی کا سامان کرے گا۔ والعیاذ باللہ جل و علا۔ مثلاً اللہ تعالیٰ نے انسان کو دو آنکھیں بخشی ہیں تو اس کا تقاضا ہے کہ وہ آنکھ کھول کر دیکھے۔ اور راستے کے نشیب وفراز کو دیکھتا ہوا صحیح طریقے سے چلے لیکن اس کے برعکس اگر وہ آنکھیں بند کر کے چلے گا تو اس کے نتیجے میں لازماً وہ کسی کھڈے میں گرے گا۔ و العیاذُ  باللہ، سو اسی طرح قدرت کی طرف سے خیر و شر کے بارے میں کئے گئے الہام کا تقاضا ہے کہ انسان خیر کو اپنائے، تزکیہ سے کام لے، اور خیر کو شر پر غالب کرے، اگر وہ ایسے کرے گا تو فوز و فلاح کی دولت سے سرفراز ہو گا لیکن اس کے برعکس اس نے اگر شر کو اپنایا، اور خیر کو دبا مٹا کر مغلوب کر دیا، تو وہ یقیناً خائب وخاسر اور محروم و نامراد ہو گا، کہ یہ قانون قدرت اور مکافات عمل کا طبعی تقاضا اور لازمی نتیجہ ہے سو خیر و شر کے ان دو راستوں میں سے کسی ایک کو اپنانا، انسان کے اپنے ارادہ و اختیار پر موقوف ہے، پس شر کی راہ کو اپنانے والے اپنی ہلاکت و تباہی کے ذمہ دار خود ہیں، والعیاذ باللہ العظیم،
۱۵۔۔۔ 	 سو آفاق وانفس کے ان دلائل و شواہد کے بعد جن کا ذکر و بیان اوپر فرمایا گیا ہے ان آیات کریمات سے ان کی تائید و تقویت کے لئے تاریخی شہادت پیش فرمائی گئی ہے، آفاق وانفس کے دلائل کا تعلق چونکہ اس غور و فکر سے ہوتا ہے جو صحیح طریقے سے اور صحیح زاویہ نگاہ سے کیا جائے، اور اس سے عام لوگ چونکہ محروم ہی ہوتے ہیں، اور مادہ و معدہ کے غلام اور ان کے تقاضوں اور خواہشات کے پرستار چونکہ اس طرف توجہ کرتے ہی نہیں بلکہ ان کا حال تو ان حیوانوں کا سا ہوتا ہے جو ڈنڈے کی زبان ہی سمجھتے ہیں اس لئے قرآن حکیم میں ایسے لوگوں کی تنبیہ و تذکیر کے لئے آفاق و انفس کے دلائل کے ساتھ ساتھ تاریخی شواہد بھی پیش فرمائے گئے ہیں کیونکہ ایسے غافل لوگوں پر واقعاتی شہادتیں ہی زیادہ موثر اور کارگر ہوتی ہیں، سو اس سلسلے میں یہاں پر قوم ثمود کی سرکشی اور ان کے انجام کا حوالہ دیا گیا کہ جب انہوں نے اپنی سرکشی کی بناء پر حق کی تکذیب ہی کی تو ان کے مطالبے پر حضرت صالح نے ان کے لئے ایک اونٹنی کو بطور نشانی مقرر فرمادیا، اور ان کو تنبیہ فرما دی کہ تم لوگ اللہ کی اس اونٹنی کو چھیڑنا نہیں، اور اس کے پانی کی باری کا خیال رکھنا، ورنہ تم لوگوں کو اللہ کا عذاب آ پکڑے گا، مگر ان بدبختوں نے پھر بھی پیغمبر کو جھٹلایا، اور اس اونٹنی کو ہلاک کر دیا تو ان کے رب نے ان کے گناہ کی پاداش میں ان پر عذاب کا کوڑا برسا دیا، اور ایسا کہ اس نے ان کا بالکل صفایا کر دیا اور اللہ کا عذاب چونکہ نہایت حق اور صدق پر مبنی ہوتا ہے اس لئے اس کو نہ اس کے بارے میں کسی غلطی اور کوتاہی کا کوئی خوف و خدشہ ہوتا ہے اور نہ ہی کسی قسم کے چیلنج اور تعاقب کا، کہ وہ ایسے تصورات سے پاک اور اعلیٰ و بالا ہے، سبحانہ و تعالیٰ

(سورۃ اللیل ۔ سورہ نمبر ۹۲ ۔ تعداد آیات ۲۱)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے رات کی جب کہ وہ چھا جائے 
۲۔۔۔     اور دن کی جب کہ وہ روشن ہو جائے 
۳۔۔۔     اور اس ذات کی جس نے پیدا فرمایا نر اور مادہ کو
۴۔۔۔     بے شک تمہاری کوششیں (اے لوگو!) یکسر مختلف ہیں 
۵۔۔۔     سو جس نے دیا (اپنے خالق و مالک کی رضا کے لئے ) اور وہ ڈرتا (اور بچتا) رہا (اس کی گرفت و پکڑ سے )
۶۔۔۔     اور اس نے تصدیق کی (دین و ایمان کی) اس بڑائی بھلائی کی
۷۔۔۔     تو اس کے لیے ہم ضرور آسانی مہیا کر دیں گے اس بڑے (اور عظیم الشان) آسان راستے کی
۸۔۔۔     اور جس نے بخل سے کام لیا اور بے نیازی برتی (اپنے رب سے )
۹۔۔۔     اور اس نے جھٹلایا (دین و ایمان کی) اس بڑی بھلائی کو
۱۰۔۔۔     تو ہم اس کو آسانی مہیا کر دیں گے اس بڑے سخت راستے کی
۱۱۔۔۔     اور کچھ کام نہیں آ سکے گا اس کو اس کا مال جب وہ ہلاکت کے گڑھے میں گرے گا
۱۲۔۔۔     بلاشبہ ہمارے ذمہ (کرم پر) ہے راستہ بتانا (حق و ہدایت کا اپنے بندوں کو)
۱۳۔۔۔     اور یقیناً ہمارے ہی لئے (اور ہمارے ہی قبضہ قدرت میں ) ہے آخرت بھی اور اس سے پہلے کی یہ دنیا بھی
۱۴۔۔۔     سو میں نے خبردار کر دیا ہے تم سب کو (اے لوگو! دوزخ کی اس) دہکتی بھڑکتی ہولناک آگ سے 
۱۵۔۔۔     جس میں داخل نہیں ہو گا مگر وہ سب سے بڑا بدبخت انسان
۱۶۔۔۔     جس نے جھٹلایا (حق اور حقیقت کو) اور اس نے منہ موڑ لیا (راہ حق و صواب سے )
۱۷۔۔۔     اور دور (اور محفوظ) رکھا جائے گا اس (دہکتی بھڑکتی ہولناک آگ) سے اس بڑے پرہیزگار کو
۱۸۔۔۔     جو دیتا ہے اپنا مال (راہ حق میں ) تاکہ وہ پاک ہو جائے (نفس کے رزائل سے )
۱۹۔۔۔     اور کسی کا اس پر کوئی ایسا احسان نہیں جس کا اسے بدلہ دینا ہو
۲۰۔۔۔     وہ صرف اپنے اس رب کی رضا کے لئے دیتا ہے جو سب سے برتر ہے 
۲۱۔۔۔     اور وہ ضرور اس سے راضی ہو گا


تفسیر

۴۔۔۔ 	 سو جس طرح اندھیری رات جبکہ وہ چھا جائے، اور روشن دن جبکہ وہ اجالا کر دے دونوں باہم برابر نہیں ہو سکتے۔ نہ اپنی اصل اور حقیقت کے اعتبار سے۔ اور نہ اپنے آثار و نتائج کے اعتبار سے۔ نیز جس طرح مرد اور عورت اور نر اور مادہ آپس میں برابر نہیں ہو سکتے، بلکہ دونوں آپس میں ایک دوسرے کی ضد ہیں، اسی طرح تم لوگوں کی مساعی بھی آپس میں ایک برابر نہیں ہو سکتیں۔ کیونکہ کچھ کی مساعی ایسی پاکیزہ ہوتی ہیں جو انسان کو رب کی رضا و خوشنودی اور جنت کی اَبَدی اور سدا بہار نعمتوں سے سرفراز کرنے والی ہوتی ہیں جبکہ اس کے برعکس دوسری قسم کی کچھ مساعی ایسی ہوتی ہیں جو انسان کو اللہ کے غضب وسخط کا مستحق بنا دیتی ہیں سو دنیا چونکہ اپنی اصل کے اعتبار سے دار الجزاء نہیں بلکہ دار العمل اور دارالابتلاء ہے۔ اس لئے اس میں ان دونوں ہی قسم کے لوگ باہم ملے جلے رہتے ہیں۔ اور زمین و آسمان کی گوناگوں اور ان گنت و بے حساب نعمتوں سے یہ دونوں ہی گروہ مستفید و فیضیاب ہوتے ہیں زمین کا یہ عظیم الشان اور نعمتوں بھرا فرش سب کے لئے بچھا ہوا ہے۔ اور آسمان کی یہ عظیم الشان اور بے مثال چھت سب پر تنی ہوئی ہے حالانکہ لوگوں کی باہم منافی اور متضاد مساعی کا تقاضا ہے کہ ان دونوں کے درمیان فرق اور تمیز ہو، صفات خیر اور اعمال صالحہ والوں کو انعام ملے۔ اور خصال شر اور بُرے اعمال کے مرتکبوں کو ان کے کئے کرائے کی سزا ملے۔ تاکہ عدل و انصاف کے تقاضے پورے ہوں۔ سو اس کے لئے ایک یوم فصل کا آنا ضروری ہے پس وہی دن قیامت کا یوم عظیم ہے جس نے اپنے وقت مقرر پر بہر حال آ کر، اور واقع ہو کر رہنا ہے کہ یہ عقل سلیم اور فطرت مستقیم دونوں کا تقاضا ہے۔ سو ہم نے جس طرح انسان کے لئے وہ اسباب معیشت و معاش فراہم کئے جو اس کی زندگی کے لئے ضروری ہیں اسی طرح اس کی ہدایت و راہنمائی کا بھی انتظام کیا کہ ہدایت و راہنمائی کی ضرورت جسم و جسمانیات کی ضرورتوں سے کہیں بڑھ کر اہم ہے سو ہدایت و راہنمائی کے لئے ہم نے اپنے رسول کو بھی مبعوث فرمایا۔ اور ان پر اپنی کتاب بھی اتاری۔ اب جو لوگ نہیں مانیں گے وہ اپنی محرومی اور بدبختی کے ذمہ دار خود ہوں گے۔ رسول کے ذمے تو صرف تبلیغ حق ہے، اور بس آگے لوگوں کو راہ حق پر ڈال دینا نہ ان کی ذمہ داری ہے ان کے بس میں ہے۔
۱۲۔۔۔ 	 پس اس دنیا میں انسان کو جو کچھ ملا ہے یا ملتا ہے یا ملے گا۔ وہ سب اسی وحدہٗ لاشریک کی طرف سے ہے کہ زمین و آسمان کے سب خزانوں کا مالک بھی وہی ہے اور اس میں حکم و تصرف بھی اسی وحدہٗ لاشریک کا چلتا ہے اور واہب مطلق وہی ہے جل جلالہ، سبحانہ و تعالیٰ، اب یہ انسان کی اپنی کوتاہ نظری اور بدبختی ہے کہ اس کی نگاہیں ما دی اور محسوس ظواہر و مظاہر ہی میں اٹک کر رہ جائیں اور وہ حضرت واہب مطلق کے آگے جھکنے کے بجائے دوسروں کے آگے جھکنے کی ذلت اٹھائے۔ اور اس طرح اپنے لئے ذلت ورسوائی کی راہ کو اپنائے و العیاذُ باللہ اور دنیا کے بعد آخرت میں بھی انسان کو جو کچھ ملے گا وہ سب کا سب بھی اللہ تعالیٰ ہی کی طرف سے ملے گا۔ نور حق و ہدایت سے محروم لوگوں نے اس کے لئے جو من گھڑت سفارشی، اور حمایتی فرض کر رکھے ہیں، ان میں سے کوئی بھی ان کے کچھ کام نہیں آئے گا۔ بلکہ دنیا کے مقابلے میں آخرت کا معاملہ تو اور بھی زیادہ واضح ہے کہ وہاں پر تو ان ظاہری اسباب و وسائل کا بھی کوئی نام و نشان نہیں ہو گا جو دنیا کے دار لامتحان میں پائے جاتے ہیں۔ پس دنیا و آخرت دونوں اللہ تعالیٰ ہی کے لئے ہیں سبحانہ و تعالیٰ

(سورۃ الضحیٰ ۔ سورہ نمبر ۹۳ ۔ تعداد آیات ۱۱)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے روز روشن کی 
۲۔۔۔     اور رات کی جب کہ وہ چھا جائے 
۳۔۔۔     نہ تو چھوڑا ہے آپ کو آپ کے رب نے (اے پیغمبر !) اور نہ ہی وہ آپ صلی اللہ علیہ و سلم سے ناراض ہوا ہے 
۴۔۔۔     اور یقیناً پچھلی حالت آپ کے لئے بہتر ہے پہلی حالت سے 
۵۔۔۔     اور یقیناً آپ صلی اللہ علیہ و سلم کا رب آپ صلی اللہ علیہ و سلم کو (وہ کچھ) دے گا کہ آپ صلی اللہ علیہ و سلم خوش ہو جائیں گے 
۶۔۔۔     کیا یہ حقیقت نہیں کہ اس نے پایا آپ کو یتیم پھر ٹھکانا دیا؟
۷۔۔۔     اور پایا آپ کو ناواقف راہ پھر ہدایت بخشی
۸۔۔۔     اور آپ کو تنگ دست پایا پھر مالدار کر دیا
۹۔۔۔     پس آپ یتیم پر سختی نہ کرنا
۱۰۔۔۔     اور سوال کرنے والے کو جھڑکنا نہیں 
۱۱۔۔۔     اور ذکر (و بیان) کرتے رہنا اپنے رب کی نعمتوں کا


تفسیر

۴۔۔۔ 	 اس میں پیغمبر کے لئے تسلی وتسکین کا سامان بھی ہے، اور عظیم الشان بشارت بھی، سو اس میں آنحضرت صلی اللہ علیہ و سلم کو تسلی دی گئی کہ جن مشکل حالات سے آج آپ کو سابقہ اور واسطہ پیش آ رہا ہے وہ بدل جائیں گے اور آپ کا مستقبل ماضی اور حاضر سے بہر حال کہیں بہتر ہو گا، جیسا کہ دوسرے مختلف مقامات پر بھی آپ کو اس کی بشارت سنائی گئی ہے۔ اور قدیم صحیفوں کے اندر بھی آپ کو اسی طرح کی بشارت سنائی گئی ہے چنانچہ قدیم صحیفوں میں آپ صلی اللہ علیہ کی دعوت کو رائی کے دانے سے تشبیہ دی گئی ہے جو ہوتا تو بہت چھوٹا سا ہے لیکن ہوتا ایسا بابرکت اور عظیم الشان ہے کہ جب اگتا ہے تو اس کا پودا سب ترکاریوں سے بڑا ہو جاتا ہے، یہاں تک کہ پرندے بھی اس میں بسیرا کر لیتے ہیں، علیہ الصلوٰۃ والسلام۔
۱۱۔۔۔ 	 اس میں آنحضرت کو تعلیم و تلقین فرمائی گئی ہے کہ علم و حکمت کی جس دولت بے مثال و لازوال سے آپ کو آپ کے رب نے نوازا ہے اس کے شکر کے طور پر اس کی تحدیث کرو۔ اور جس طرح آپ کے رب نے آپ کو یہ سب خزانے مفت بخشے ہیں اسی طرح آپ صلی اللہ علیہ آگے ان کو مفت اور فیاضانہ بانٹیں۔ اور آپ نے ایسے ہی کیا، اور بدرجہ تمام و کمال علیہ الصلوٰۃ والسلام، سو اس میں آپ صلی اللہ علیہ کے توسط سے آپ کی امت کے لئے بھی شکر نعمت کی یہی تعلیم و تلقین ہے۔ و باللہ التوفیق لمایُحِبُّ و یرید، وعلی مایُحِبُّ و یرید

(سورۃ الشرح ۔ سورہ نمبر ۹۴ ۔ تعداد آیات ۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     کیا ہم نے کھول نہیں دیا آپ صلی اللہ علیہ و سلم کے لئے آپ صلی اللہ علیہ و سلم کے سینے کو؟ 
۲۔۔۔     اور کیا ہم نے اتار نہیں دیا آپ صلی اللہ علیہ و سلم سے آپ صلی اللہ علیہ و سلم کا وہ بھاری بوجھ؟ 
۳۔۔۔     جو توڑے ڈال رہا تھا آپ کی کمر کو؟ 
۴۔۔۔     اور کیا ہم نے بلند نہیں کر دیا آپ کی خاطر آپ کے ذکر (و آوازہ) کو؟
۵۔۔۔     پس یقیناً تنگی (اور مشکل) کے ساتھ آسانی ہے 
۶۔۔۔     یقیناً تنگی (اور مشکل) کے ساتھ آسانی ہے 
۷۔۔۔     پس جونہی آپ فارغ ہوا کریں ریاضت میں لگ جایا کریں 
۸۔۔۔     اور اپنے رب ہی کی طرف راغب (و رجوع) رہا کریں 

تفسیر

۶۔۔۔ 	 سو اوپر والی چار آیات میں ذکر فرمودہ چاروں اہم حقائق کے بعد فائے تفریع کے ساتھ ارشاد فرمایا گیا کہ یقیناً تنگی کے بعد آسانی ہے۔ سو پہلے پیغمبر کو خطاب کر کے ارشاد فرمایا گیا کہ آپ کی زندگی اور آپ کی ذات سے تعلق رکھنے والے یہ چاروں حقائق اس بات کے گواہ ہیں کہ ہر تنگی کے بعد آسانی ہے اور پھر اس بات کو تکرار کے ساتھ یعنی دو مرتبہ ذکر فرمایا گیا۔ اور یہ تکرار محض تاکید کے لئے نہیں جیسا کہ عام طور پر سمجھا جاتا ہے بلکہ اس سے دراصل اس اہم حقیقت کو واضح کرنا مقصود و مطلوب ہے کہ اس دنیا میں عسر ویسر باہم لازم و ملزوم ہیں یہ نہیں کہ ایک گھاٹی کسی نے عبور کر لی تو پھر کسی دوسری گھاٹی سے اس کو کبھی سابقہ و واسطہ نہیں پڑے گا سو ایسے نہیں، بلکہ اس جہاں میں ہر مسافر کو اپنے سفر کے دوران نشیب و فراز سے سابقہ پیش آنا ہی دنیا ہے اور ان سے گزرنے کے بعد ہی وہ اپنی منزل مقصود تک پہنچتا ہے اور اس ابتلاء و آزمائش کی حکمت قرآن حکیم میں یہ بیان فرمائی گئی ہے کہ اس طرح مخلص و منافق اور راست باز و ریاکار کے درمیان فرق و تمیز واضح ہوتا جائے، اور کوئی یہ شکایت نہ کر سکے کہ اس کے ساتھ کسی طرح کی کوئی بے انصافی کی گئی ہے ہر ایک کی اصل پوزیشن واضح ہو جائے اور ہر کسی پر عملی طور پر حجت قائم ہو جائے پس بندہ مومن کے ذمے ہے کہ وہ راہ حق پر صدق و اخلاص کے ساتھ چلتا جائے، اور راہ حق کا مسافر جب اپنی منزل مقصود کی طرف صدق و اخلاص کے ساتھ چل نکلتا ہے تو اللہ تعالیٰ اس کے لئے راستے کی مشکلات اور صعوبتوں کو آسان کرتا جاتا ہے پس بندے کو چاہیے کہ وہ صدق و اخلاص اور عزم و ہمت کے ساتھ راہ حق پر چلتا جائے۔ یہاں تک کہ وہ اللہ تعالیٰ کی توفیق و عنایت سے منزل مقصود تک پہنچ جائے جیسا کہ دوسرے مقام پر ارشاد فرمایا گیا وَالَّذِیْنَ جَاہَدُوْا فِیْنَا لَنَہْدِیِنَّہُمْ سُبُلَنَا وَاِنَّ اللّٰہَ لَمَعَ الْمُحْسِنِیْنَ و باللہ التوفیق لما یحب و یرید۔ وعلیٰ مایحب و یرید وہو الہا دی الی سواء السبیل، سبحانہ و تعالیٰ


(سورۃ التین ۔ سورہ نمبر ۹۵ ۔ تعداد آیات ۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے انجیر کی اور زیتون کی
۲۔۔۔     اور طور سینا کی
۳۔۔۔     اور اس امن والے شہر (مکہ مکرمہ) کی
۴۔۔۔     بلاشبہ ہم نے انسان کو بڑی ہی عمدہ ساخت پر بنایا
۵۔۔۔     پھر ہم نے اس کو الٹا پھیر کر سب نیچوں سے نیچ کر دیا (اس کی اپنی غلط روش اور سوءِ اختیار کی بناء پر)
۶۔۔۔     سوائے ان (خوش نصیبوں ) کے جو (صدق دل سے ) ایمان لائے اور انہوں نے کام بھی نیک کئے کہ ان کے لئے ایک ایسا عظیم الشان اجر ہے جو کبھی ختم نہیں ہو گا
۷۔۔۔     سو کیا چیز ہے جو اس (قدر واضح بیان) کے بعد بھی تجھے (اے منکر انسان) جزا و سزا کے جھٹلانے پر آمادہ کرتی ہے 
۸۔۔۔     کیا اللہ سب حاکموں سے بڑا حاکم نہیں ہے ؟



تفسیر

۸۔۔۔ 	یہاں پر چار چیزوں کی قسمیں کھا کر اس حقیقت کو بیان فرمایا گیا ہے انسان کو سب سے عمدہ اور بہترین ساخت پر پیدا فرمایا گیا ہے سو انسان ظاہری اور باطنی ہر اعتبار سے سب سے عمدہ اور اعلیٰ مخلوق ہے، آگے اس کو ابتلاء و آزمائش اور امتحانی تقاضوں کے مطابق ارادہ و اختیار کی آزادی بخشی گئی ہے، پس اگر یہ اپنے ارادہ و اختیار سے راہ حق کو اپنائے، اور نور وحی کے مطابق اپنے خالق و مالک کی رضا و خوشنودی کی زندگی گزارے تو یہ سب سے اونچی اور رشک ملائک مخلوق بن جائے گا اور اگر اس کے برعکس نور وحی سے منہ موڑ کر یہ اپنی خواہشات کی راہ کو اپنائے اور خدا چاہی کے بجائے من چاہی زندگی بسر کرے تو یہ اَسْفَلَ سَافِلِیْنَ یعنی سب نیچوں سے نیچ بن جائے گا یہاں تک کہ اس کے بعد یہ اپنے جیسے انسان بلکہ اس سے بھی بڑھ کر حیوانات تک کی پوجا کرنے لگے گا، جیسا کہ بالفعل ہو رہا ہے اور ہر جگہ ہو رہا ہے، بلکہ اس سے بھی بڑھ کر، اور اس سے بھی نیچے گر کر یہ کہ یہ مختلف قسم کے درختوں اور پتھروں تک کی پوجا کرنے لگتا ہے۔ جیسا کہ بالفعل ایسا ہوا اور آج تک برابر ہو رہا ہے، بلکہ اس سے بھی نیچے گر کر یہ کہ یہ انسانی شرمگاہ تک کی پوجا کی ذلت اٹھانے لگتا ہے، جس کے شرمناک مظاہر آج بھی دنیا کے کئی ملکوں میں پائے جاتے ہیں جبکہ انسان کے سوا دوسری کوئی بھی مخلوق اس طرح کی کسی ذلت و رسوائی، اور ہلاکت و تباہی کا تصور بھی نہیں کر سکتی، اور اس کے نتیجے میں یہ خَیْرُ الْبَرِیَّۃ (بہترین مخلوق) کے منصہ شرف سے گر کر شَرُّ الْبَرَیّۃِ حضیض مذلت میں جا پہنچتا ہے، سو اس طرح یہ جتنے اونچے مرتبے پر تھا اتنا ہی یہ بری طرح گر کر سب سے نیچ ہو کر رہ جاتا ہے اور اپنے کفر و انکار کے نتیجے میں یہ ہمیشہ کے لئے دوزخ کی دہکتی بھڑکتی آگ کا ایندھن بن جاتا ہے جس جیسا دوسرا کوئی خسارہ ہو ہی نہیں سکتا، و العیاذُ  باللہ، اور اس ہولناک انجام سے صرف وہی لوگ محفوظ رہتے ہیں جو ایمان صحیح اور عمل صالح کی دولت سے سرفراز ہوتے ہیں جن کے لئے کبھی نہ ختم ہونے والے اجر کی بشارت و خوشخبری ہے، و الحمد للہ جل و علا، سو اسی سے قیامت کے یوم فصل و تمیز کی ضرورت واضح ہو جاتی ہے کہ تاکہ اس یوم عظیم میں ان دونوں قسم کے لوگوں کے درمیان فیصلہ ہو سکے، اور عدل و انصاف کے بھرپور تقاضوں کے مطابق ہو سکے، و باللہ التوفیق لمایُحِبُّ و یرید،

(سورۃ العلق ۔ سورہ نمبر ۹۶ ۔ تعداد آیات ۱۹)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     پڑھو اپنے اس رب کے نام کے ساتھ جس نے پیدا فرمایا ہے (اس ساری مخلوق کو)
۲۔۔۔     اس نے پیدا فرمایا انسان کو خون کی ایک حقیر قسم کی پھٹکی سے 
۳۔۔۔     پڑھو اور آپ کا رب بڑا ہی کرم والا ہے 
۴۔۔۔     جس نے سکھایا (پڑھایا انسان کو) قلم کے ذریعے 
۵۔۔۔     اس نے سکھایا انسان کو وہ کچھ جو وہ نہیں جانتا تھا
۶۔۔۔     ہرگز نہیں بے شک انسان بڑا سرکش ہو جاتا ہے 
۷۔۔۔     جب کہ وہ اپنے آپ کو غنی (اور بے نیاز) سمجھنے لگتا ہے 
۸۔۔۔     بلاشبہ بالآخر لوٹنا (ہر کسی کو) بہرحال آپ کے رب ہی کی طرف ہے 
۹۔۔۔     کیا تم نے دیکھا نہیں اس شخص کو جو روکتا ہے 
۱۰۔۔۔     (اللہ تعالیٰ کے ) ایک عظیم الشان بندے کو جب کہ وہ نماز پڑھتا ہے 
۱۱۔۔۔     بھلا دیکھو تو سہی کہ اگر وہ (عظیم الشان بندہ) راہ راست پر ہو
۱۲۔۔۔     یا وہ (دوسروں کو) پرہیزگاری کی تعلیم و تلقین کرتا ہو
۱۳۔۔۔     بھلا دیکھو تو سہی اگر یہ شخص حق کو جھٹلاتا اور (اس سے ) منہ موڑتا ہی چلا گیا
۱۴۔۔۔     کیا اسے یہ خبر نہیں کہ بے شک اللہ (سب کچھ جانتا) دیکھتا ہے ؟
۱۵۔۔۔     ہرگز نہیں اگر وہ باز نہ آیا تو ہم اس کو ضرور گھسیٹیں گے اس کی پیشانی کے بالوں کے ذریعے 
۱۶۔۔۔     ایسی پیشانی (کے بالوں ) سے جو کہ جھوٹی خطاکار ہے 
۱۷۔۔۔     سو (اس موقع پر) وہ ضرور بلا لے اپنے حامیوں کی ٹولی کو
۱۸۔۔۔     ہم بھی بلا لیں گے عذاب کے فرشتوں کو 
۱۹۔۔۔     ہرگز نہیں اس کی بات نہیں ماننا اور سجدہ کرتے جاؤ (اپنے رب کے حضور اور اس کا) قرب حاصل کرتے جاؤ


تفسیر

۷۔۔۔ 	 سو اس آیت کریمہ سے منکر انسان کے کفر اور اس کی محرومی کے اصل سبب کو واضح فرما دیا گیا اور وہ ہے اس کا اپنی بے نیازی کا جھوٹا زعم اور گھمنڈ، اور آیت کریمہ کے شروع میں کَلاَّ کے حرف ردع و تردید سے ایسے لوگوں کی سخن سازیوں کی تردید فرما دی گئی، جو وہ حق کے بارے میں بگھارتے ہیں سو اس سے واضح فرما دیا گیا کہ اصل بات وہ نہیں جو یہ لوگ بناتے اور ظاہر کرتے ہیں بلکہ اصل وجہ ایسے شخص کے انکار و تکذیب اور اس کی محرومی و بدبختی کی یہ ہے کہ یہ دنیاوی مال واسباب کی بناء پر اپنے رب سے بے نیاز بن گیا۔ اور اس کے آگے جھکنے اور اس کی طرف رجوع کرنے کے بجائے الٹا یہ باغی اور سرکش بن گیا۔ اور جس مال و دولت سے اس کو اس کے رب نے نوازا تھا اس کے شکر ادا کرنے کے بجائے یہ الٹا انکارِ حق اور کفران نعمت کا مرتکب بن گیا، اور اس پر پردہ ڈالنے کے لئے یہ خواہ مخواہ کی سخن سازیوں سے کام لیتا ہے سو اپنے رب سے بے نیازی برتنا محرومیوں کی محرومی ہے و العیاذُ  باللہ۔ اور اس سے نیاز مندی اور عبادت و بندگی کا تعلق اور رجوع الی اللہ دارین کی سعادت وسرخروئی سے سرفرازی کا ذریعہ ووسیلہ ہے، یہی چیز حضرت حق جَلَّ مَجْدُہٗ کا اس کے بندے پر حق بھی ہے اور یہی شکر نعمت کا تقاضا بھی، اور اسی سے بندے کا اپنے خالق و مالک، اور اس کی مخلوق سے صحیح تعلق قائم ہوتا ہے اور اس کو راہ حق و ہدایت سے سرفرازی نصیب ہوتی ہے، و باللہ التوفیق لمایُحِبُّ و یرید، وعلی مایُحِبُّ و یرید، بکل حالٍ من الاحوال،
۱۹۔۔۔ 	 اس سے پیغمبر کو اور آپ صلی اللہ علیہ کے واسطے سے آپ کی امت کے ہر فرد کو دو عظیم الشان ہدایتیں بھی ارشاد فرمائی گئیں اور اس کا نتیجہ بھی ذکر فرما دیا گیا۔ جن میں سے پہلی ہدایت یہ ارشاد فرمائی گئی کہ جو لوگ آپ کو اپنے رب کے آگے سجدہ کرنے سے روکیں ان کی بات کو کبھی خاطر میں نہیں لانا، کہ ایسی کوئی بھی بات کان دھرنے کے لائق نہیں بلکہ اس کے برعکس آپ بلکہ ہمیشہ اپنے رب کے حضور سجدے کرتے جاؤ کہ یہی چیز صبر و عزیمت سے سرفرازی اور نصرت و امداد خداوندی کے دروازے کھولنے کے لئے شہ کلید ہے، سو اپنے رب کے حضور سجدہ ریزی بندے پر اپنے خالق و مالک کا حق بھی ہے اور اسی میں بندے کا بھلا بھی ہے۔ اور یہی چیز قرب خداوندی کے حصول اور اس سے سرفرازی کا ذریعہ و وسیلہ ہے، چنانچہ صحیح حدیث میں وارد ہے کہ حضرت نبی معصوم علیہ الصلوٰۃ والسلام نے ارشاد فرمایا کہ بندہ اپنے رب کے سب سے زیادہ قریب اس وقت ہوتا ہے جبکہ وہ سجدہ میں ہوتا ہے اس لئے اس حالت میں وہ اس کے زیادہ لائق ہوتا ہے کہ اس کی دعاء قبول کی جائے، سو اسی سے اندازہ کیا جا سکتا ہے کہ ایسا شخص کتنا بدبخت ہے جو کسی کو اللہ تعالیٰ کے حضور سجدہ کرنے سے روکے، اور منع کرے، والعیاذ باللہ العظیم، و باللہ التوفیق لما یحب و یرید۔ وعلیٰ مایحبُّ و یرید۔

 (سورۃ القدر ۔ سورہ نمبر ۹۷ ۔ تعداد آیات ۵)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     بلاشبہ ہم ہی نے اتارا ہے اس) قرآن حکیم (کو شب قدر میں 
۲۔۔۔     اور تم کیا جانو کہ کیا ہے وہ شب قدر؟
۳۔۔۔     شب قدر ہزار مہینوں سے بھی بہتر ہے 
۴۔۔۔     اس میں اترتے ہیں فرشتے اور روح اپنے رب کے اذن سے ہر (حکیمانہ) حکم لے کر
۵۔۔۔     وہ سراسر سلامتی ہے وہ طلوع فجر تک رہتی ہے (اپنی انہی رحمتوں اور برکتوں کے ساتھ)


تفسیر

۱۔۔۔ 	 سو اس سے قرآن حکیم کی عظمت شان کو واضح فرما دیا گیا کہ یہ ایک خالص اتاری ہوئی کتاب ہے، کسی اور کا اس میں کسی بھی طرح کا کوئی عمل دخل نہ ہے نہ ہو سکتا ہے اور جب یہ خالص اللہ تعالیٰ کا اتارا ہوا کلام ہے تو پھر اس کی عظمت شان کا بھی کوئی کنارہ نہیں ہو سکتا اس لئے جس رات میں اس کو اتارا گیا اس کی عظمت شان بھی بے مثال ہے اور قرآن حکیم کے اس رات میں اتارے جانے سے یہ لازم نہیں آتا کہ سارا قرآن مجید اسی رات میں اتارا گیا ہو بلکہ اس کے لئے اتنی بات بھی کافی ہے کہ اس رات میں اس کے اتارے جانے کا فیصلہ فرمایا گیا اور اس کے اتارنے کا کام جبرائیل امین کے سپرد کیا گیا۔ اور اس کے اتارنے کا آغاز اسی رات میں فرمایا گیا ہو، اس کے بعد حسب موقع و ضرورت اس کتاب حکیم، قرآن مجید کا نزول تیئس سال میں تکمیل پذیر ہوا،
۳۔۔۔ 	 یعنی اس مبارک رات کی عظمت شان کا اندازہ کرنا کسی کے بس میں نہیں ہو سکتا۔ بھلا جس رات میں قرآن حکیم جیسی کتاب عظیم کے اتارے جانے کا آغاز ہوا ہو۔ اور جس میں کائنات سے متعلق بڑے بڑے فیصلے ہوتے ہوں اس کی عظمت شان کا اندازہ کرنا کس کے بس میں ہو سکتا ہے؟ اس رات کی عظمت شان کا عالم یہ ہے کہ وہ ایک رات ہزار مہینوں سے بھی کہیں بڑھ کر ہے اس میں خیرات و برکات اور قلب و روح کی زندگی اور ان کی تازگی کے جس قدر خزانے مخفی و مستور ہیں وہ اتنے عظیم الشان ہیں کہ جو خوش نصیب اس رات کی جستجو اور اس کے پانے میں کامیاب ہو جائے وہ اس ایک ہی رات میں قرب خداوندی کی اتنی منزلیں طے کر سکتا ہے جتنی کہ ہزار مہینوں میں بھی نہیں کر سکتا و باللہ التوفیق،
۵۔۔۔ 	 سو اس مبارک رات میں اللہ تعالیٰ کے فرشتے اور خاص کر حضرت جبرائیل امین ان تمام معاملات کے بارے میں جو کہ زمین میں نافذ ہونے والے ہوتے ہیں اللہ تعالیٰ کی منظوری لے کر اترتے ہیں وہ سراسر سلامتی کی رات ہے اور اس کی یہ خیرات و برکات طلوع فجر تک رہتی ہیں، والحمد للہ جل و علا،


(سورۃ البینۃ ۔ سورہ نمبر ۹۸ ۔ تعداد آیات ۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     باز آنے والے نہیں تھے اہل کتاب کے کافر لوگ اور (دوسرے کھلے ) مشرک (اپنے کفر و باطل سے ) یہاں تک کہ آ جائے ان کے پاس (حق و باطل کو آخری حد تک واضح کر دینے والی) وہ کھلی دلیل
۲۔۔۔     یعنی اللہ کی طرف سے ایک ایسا عظیم الشان رسول جو کہ پڑھ کر سنائے (ان کو) ایسے عظیم الشان صحیفے جن کو پاک (و صاف) کر دیا گیا ہو (ہر طرح کے غل و غش سے)
۳۔۔۔     جن میں (ثبت و مندرج) ہوں عظیم الشان سیدھے اور درست مضامین
۴۔۔۔     اور تفرقے (اور اختلاف) کا ارتکاب نہیں کیا ان لوگوں نے جن کو کتاب دی گئی تھی مگر اس کے بعد کہ آ چکی تھی ان کے پاس (حق و ہدایت کو واضح کر دینے والی) وہ کھلی (سند اور) دلیل
۵۔۔۔     حالانکہ ان کو حکم نہیں دیا گیا تھا مگر اس بات کا کہ وہ عبادت (و بندگی) کریں صرف اللہ کی خالص کر کے اس کے لئے اپنے دین کو (ہر شائبہ شرک و ریا سے ) یکسو ہو کر اور وہ نماز قائم کریں اور زکوٰۃ ادا کریں اور یہی ہے نہایت درست دین
۶۔۔۔     بے شک جن لوگوں نے کفر کیا اہل کتاب میں سے اور (دوسرے کھلے ) مشرک وہ سب جہنم کی آگ میں ہوں گے جس میں انہیں ہمیشہ رہنا ہو گا یہی لوگ ہیں بدترین مخلوق
۷۔۔۔     (اس کے برعکس) جو لوگ (صدق دل سے ) ایمان لے آئے اور انہوں نے کام بھی نیک کئے تو بلاشبہ یہی لوگ ہیں بہترین مخلوق
۸۔۔۔     ان کا صلہ ان کے رب کے یہاں ہمیشہ رہنے کی ایسی عظیم الشان جنتیں ہیں جن کے نیچے سے بہہ رہی ہوں گی طرح طرح کی عظیم الشان نہریں جہاں ان (خوش نصیبوں ) کو ہمیشہ ہمیش رہنا نصیب ہو گا اللہ راضی ہو گیا ان سے (اپنے کرم بے پایاں کی بناء پر) اور یہ راضی ہو گئے اس سے 

تفسیر

۴۔۔۔ 	 یعنی وہ واضح دلیل جس کے بعد کسی خفاء و غموض کا کوئی موقع نہیں رہتا۔ بلکہ حق پوری طرح واضح ہو جاتا ہے مگر اس کے باوجود ان لوگوں کے عناد اور ان کی ہٹ دھرمی کا عالم یہ ہے کہ یہ حق کو ماننے اور اس کے آگے جھکنے کے لئے تیار نہیں ہوتے۔ سو عناد اور ہٹ دھرمی کا کوئی علاج نہیں پس یہ چیز محرومیوں کی محرومی، اور زیغ و ضلال اور فساد و انحراف کی جڑ بنیاد ہے۔ والعیاذ باللہ العظیم۔
۵۔۔۔ 	یہاں القَیِّمَۃ کی صفت کا موصوف محذوف ہے اور جہاں حذف کا قرینہ موجود ہوں وہاں پر اس طرح کا حذف معروف اور بلاغت کلام کا تقاضا ہوتا ہے سو اصل عبارت یوں ہو گی وَذٰلِکَ دِیْنُ الْمِلَّۃِ الْقَیِّمَۃِ۔ اور ملت قیمہ یعنی درست دین سے یہاں پر مراد ملت ابراہیمی ہے جو کہ واضح اور عقل سلیم اور فطرت مستقیم کے تقاضوں کے عین مطابق ہے جیسا کہ اس بارے سورہ انعام کی آیت نمبر ۱۴: میں اس طرح تصریح فرمائی گئی ہے۔ کہو کہ بیشک میرے رب نے میری راہنمائی فرما دی سیدھی راہ کی طرف یعنی اس درست اور فطری دین کو اپنانے کی جو کہ ابراہیم کی ملت ہے یکسو ہو کر (الانعام۔۱۶۱) سو یہاں پر زیر بحث اس آیت کریمہ میں اس حقیقت کو واضح فرما دیا گیا کہ یہ لوگ اگر سیدھے سادے صحیح دین کے طالب اور ملت ابراہیمی کے حامل ہونے کے دعویدار ہیں تو وہ ملت ابراہیمی اب اس دین حنیف کی صورت میں ان لوگوں کے سامنے آ گئی ہے جو کہ اللہ تعالیٰ کا کامل اور آخری دین ہے تو پھر یہ لوگ اس سے اعراض و روگردانی کیوں برتتے ہیں؟
۷۔۔۔ 	اس ارشاد سے ایک تو یہ بات واضح فرما دی گئی کہ حق کا انکار اور اس کی تکذیب کرنے والے سب ایک برابر ہیں خواہ ان کا تعلق اہل کتاب سے ہو یا دوسرے کھلے مشرکوں سے سو اس سے ان لوگوں کی غلط فہمی دور ہو جاتی ہے جو اہل کتاب کے بارے میں کہتے ہیں کہ یہ لوگ چونکہ فی الجملہ آسمانی کتاب کے حامل اور اس کے ماننے والے ہیں اس لئے یہ خاص رعایت کے مستحق ہیں۔ حالانکہ اگر دیکھا جائے تو یہی بات خود ان لوگوں کے خلاف جاتی ہے کیونکہ انہوں نے اگر اہل کتاب ہونے کے باوجود اسی اندھے پن کو اپنایا جس کا مظاہرہ مشرکین نے کیا تو ایسے میں ان کا جرم اور بھی بڑھ جاتا ہے تو پھر یہ کسی خاص رعایت کے مستحق کس طرح قرار پا سکتے ہیں؟ اور دوسری اہم بات اس میں یہ ارشاد فرمائی گئی ہے کہ ایسے منکر حق اہل کتاب اور کھلے مشرکوں نے دوزخ کی دہکتی بھڑکتی آگ میں داخل ہونا۔ اور اس میں ہمیشہ رہنا ہے اور تیسری بات اس میں یہ ارشاد فرمائی گئی کہ ایسے لوگ شَرُّ الْبَرِیَّۃ یعنی بدترین مخلوق ہیں و العیاذُ باللہ العظیم
۸۔۔۔ 	 سو اس سے کامیاب اور فائز المرام لوگوں کی بھی نشاندہی فرما دی گئی، اور ان کی کامیابی اور فائز المرامی کے سبب اور باعث کی بھی اور ان کو ملنے والے انعام کی بھی، سو کامیاب اور فائز المرام لوگوں کی نشاندہی کے سلسلہ میں ارشاد فرمایا گیا کہ یہ لوگ ایمان لائے اور انہوں نے کام بھی نیک کئے وہ ہیں خیر البریۃ یعنی سب سے اچھی اور بہترین مخلوق، اور ان کا صلہ و بدلہ یہ ہے کہ ان کو ہمیشہ رہنے کی ایسی عظیم الشان جنتوں سے نوازا جائے گا، جن کے نیچے سے طرح طرح کی عظیم الشان نہریں بہہ رہی ہوں گی، جہاں ان کو ہمیشہ ہمیشہ کے لئے رہنا نصیب ہو گا۔ اللہ ان سے راضی ہو گا اور یہ اللہ سے راضی ہوں گے۔ اور یہ چیز ہر اس شخص کو نصیب ہو گی جو اللہ سے ڈرتا رہا ہو گا، سو اللہ تعالیٰ کے یہاں فوز و فلاح کا دارو مدار اصل میں انسان کے اپنے ایمان و عقیدہ اور عمل وکردار پر ہے، و باللہ التوفیق لمایُحِبُّ و یرید، وعلیٰ مایُحِبُّ و یرید، بکل حالٍ مِّن الاحوال،


(سورۃ الزلزلۃ ۔ سورہ نمبر ۹۹ ۔ تعداد آیات ۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     جب ہلا دیا جائے گا زمین (کے اس عظیم الشان کرے ) کو اس کے زبردست بھونچال سے 
۲۔۔۔     اور وہ نکال باہر کر دے گی اپنے (اندر کے ) تمام بوجھ
۳۔۔۔     اور انسان کہے گا کہ کیا ہو گیا اس کو؟
۴۔۔۔     اس دن وہ بیان کر دے گی اپنی تمام خبریں 
۵۔۔۔     اس لئے کہ تمہارے رب نے اس کو حکم کیا ہو گا (ایسا کرنے کا)
۶۔۔۔     اس روز پلٹیں گے مختلف (گروہوں اور) جماعتوں کی شکل میں تاکہ ان کو دکھا دئیے جائیں ان کے (زندگی بھر کے ) عمل
۷۔۔۔     پھر جس نے ذرہ برابر کوئی نیکی کی ہو گی وہ اس کو خود دیکھ لے گا
۸۔۔۔     اور جس نے ذرہ برابر کوئی برائی کی ہو گی تو وہ بھی اس کو دیکھ لے گا


تفسیر

۸ ۔۔۔ سو قیامت کا وہ عظیم الشان اور ہولناک زلزلہ جس دن وقوع پذیر ہو گا اس روز یہ سارا نظام درہم برہم ہو جائے گا اور زمین اپنے اندر کے تمام بوجھ نکال باہر کر دے گی۔ اور انسان مارے حیرت و دہشت کے کہے گا کہ اس کو کیا ہو گیا۔ سو اس روز زمین اپنی تمام خبریں بیان کر دے گی۔ اور زمین ایسا اس لئے کرے گی کہ اس کے رب نے اس کو اس کا حکم و ارشاد فرمایا ہو گا۔ سو اس روز لوگ اپنی قبروں سے متفرق اور اکیلے اکیلے نکلیں گے، کسی کے ساتھ نہ اس کے کنبہ و قبیلہ اور قوم و خاندان اور اعزہ و اقارب میں سے کوئی ہو گا۔ اور نہ ہی اس کے خدم و حشم اور اعوان و انصار میں سے کوئی، اور نہ ہی اس کے مزعومہ شفعاء و شرکاء میں سے کوئی ہو گا۔ بلکہ ہر کسی کو اپنے رب کے حضور یکہ و تنہا ہی حاضر ہونا ہو گا جیسا کہ دوسرے مقام پر ارشاد فرمایا گیا کُلُّہُمْ اٰتِیْہِ یَوْمَ الْقِیٰمَۃِ فَرْدًا (مریم۔ ٩۵) یعنی ان میں سے ہر کسی کو اپنے رب کے حضور اکیلے ہی حاضر ہونا ہو گا اور اس یوم عظیم کی اس حاضری کا مقصد یہ بیان فرمایا گیا کہ تاکہ ان کو ان کے اعمال دکھا دیئے جائیں۔ یعنی ان کے وہ اعمال جو انہوں نے اپنی زندگی میں کئے ہوں گے۔ تاکہ اس کے مطابق ہر کسی کو اس کے کئے کرائے کا صلہ و بدلہ مل سکے۔ اور پورے طور پر مل سکے، اور اس طرح عدل و انصاف کے تقاضے پورے ہو سکیں۔ اور بدرجہ تمام و کمال پورے ہو سکیں، و باللہ التوفیق لمایحب و یرید۔ وعلی مایحب و یرید بکل حال من الاحوال


(سورۃ العادیات ۔ سورہ نمبر ۱۰۰ ۔ تعداد آیات ۱۱)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے ان (گھوڑوں ) کی جو دوڑتے ہیں ہانپتے ہوئے 
۲۔۔۔     پھر وہ چنگاریاں جھاڑتے ہیں ٹاپ مار کر
۳۔۔۔     پھر وہ تاخت و تاراج کرتے ہیں صبح کے وقت
۴۔۔۔     پھر وہ اڑاتے ہیں اس موقع پر گرد و غبار
۵۔۔۔     پھر وہ اسی حالت میں جا گھستے ہیں کسی لشکر میں 
۶۔۔۔     بلاشبہ انسان بڑا ہی ناشکرا ہے اپنے رب کا
۷۔۔۔     اور وہ خود اس پر گواہ بھی ہے 
۸۔۔۔     اور یقیناً یہ مال کی محبت میں بڑا سخت ہے 
۹۔۔۔     تو کیا اس کو معلوم نہیں (ہولناکی اس وقت کی) کہ جب نکال باہر کیا جائے گا ان (مردوں ) کو جو (پڑے ہیں ) قبروں میں 
۱۰۔۔۔     اور کھول کر رکھ دیا جائے گا وہ سب کچھ جو کہ (مخفی و مستور) ہو گا سینوں میں 
۱۱۔۔۔     بلاشبہ ان کا رب اس دن ان سے پوری طرح باخبر ہو گا

تفسیر

۶ ۔۔۔۔کَنُوْدَ کے معنی ہیں ناشکرا، ناسپاس۔ اور اپنے مالک کی عنایتوں کا بے قدرا و ناشکرا۔ سو اوپر والی قسموں کے ذریعے اس حقیقت کو واضح فرما دیا گیا کہ انسان اپنے رب کا ناشکرا ہے جو گھوڑوں کی یہ ساری جان نثاریاں اور فرمانبرداریاں دیکھتا ہے مگر اس کے باوجود وہ اس بارے نہیں سوچتا کہ گھوڑا جانور ہو کر بھی اپنے مالک کا حق پہچانتا ہے اور اس کی اطاعت و فرمانبرداری میں سینہ سپر و سرگرم رہتا ہے حالانکہ اس کا یہ مالک بھی حقیقی نہیں بلکہ محض ظاہری اور مجازی مالک ہے، لیکن یہ انسان انسان ہوتے ہوئے بھی اپنے خالق و مالک کا حق نہیں پہچانتا اور اس کا ناشکرا ونافرمان ہے والعیاذ باللہ العظیم۔
۱۱ ۔۔۔ سو ناشکرے اور دنیا کے پجاری انسان کی تنبیہ و تذکیر کے لئے ارشاد فرمایا گیا کہ کیا یہ اس دن کو نہیں جانتا جس دن اگلوا لیا جائے گا وہ سب جو کہ قبروں میں پڑا ہے یعنی مردے اور دفینے وغیرہ اور نکلوا لیا جائے گا اس سے وہ سب کچھ جو مخفی و مستور ہے سب لوگوں کے سینوں کے اندر یعنی وہ نیتیں اور ارادے جن کے تحت انسان مختلف عمل کرتا ہے جس سے ظاہر ہو جائے گا کہ کس نے کونسا عمل کس ارادے اور نیت سے کیا۔ اسی کے مطابق وہ اس کے اجر و صلہ اور جزاء و سزا کا مستحق ٹھہرے گا۔ سو اس روز دلوں میں پوشیدہ رازوں کو اگلوا لیا جائے گا تاکہ اسطرح ہر کسی کے اعمال کے اصل محرکات کو واضح کر دیا جائے اور اس طرح ہر کسی پر حجت قائم ہو سکے۔ اور یہ بات بھی ایک قطعی حقیقت ہے کہ ان کا رب اس دن ان کے بارے میں پوری طرح باخبر ہو گا۔ باخبر تو وہ آج بھی ہے اور پوری طرح باخبر ہے لیکن آج یعنی اس دنیا میں تو امتحان اور آزمائش کے تقاضوں کی بناء پر حقائق پر پردہ پڑا ہوا ہے۔ مگر اس روز ہر شخص کے زندگی بھر کے کئے کرائے کا پورا ریکارڈ اس کے سامنے رکھ دیا جائے گا، اَللّٰہُمَّ فَکُنْ لَنَا وَلَاتَکُنْ عَلَیْنَا وَخُذْنَا بِنَوَاصِیْنَا اِلیٰ مَافِیْہِ حُبُّکَ والرِّضَا بِکُلِّ حَالٍ مِّنَ الاحوال،


(سورۃ القارعۃ ۔ سورہ نمبر ۱۰۱ ۔ تعداد آیات ۱۱)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     وہ (دلوں کو) دہلا دینے والا واقعہ
۲۔۔۔     کیا ہے وہ دلوں کو دہلا دینے والا واقعہ؟
۳۔۔۔     اور تم کیا جانو کہ کیا ہے وہ (دلوں کو) دہلا دینے والا واقعہ؟
۴۔۔۔     جس دن ہو جائیں گے لوگ بکھرے ہوئے (پتنگوں اور) پروانوں کی طرح
۵۔۔۔     اور ہو جائیں گے (یہ دیو ہیکل و فلک بوس) پہاڑ رنگ برنگی دھنکی ہوئی اون (کے گالوں ) کی طرح
۶۔۔۔     پھر جس کے (نیک اعمال کے ) پلڑے بھاری ہوں گے 
۷۔۔۔     وہ ایک عظیم الشان پسندیدہ گزران میں ہو گا
۸۔۔۔     اور جس کے (نیک اعمال) کے پلڑے ہلکے ہوں گے 
۹۔۔۔     تو اس کا ٹھکانہ ہاویہ ہو گا
۱۰۔۔۔     اور تم کیا جانو کہ کیا چیز ہے وہ (ہاویہ)؟
۱۱۔۔۔     وہ ایک بڑی ہی ہولناک دہکتی (بھڑکتی) آگ ہو گی

تفسیر

۱۔۔۔ القارعۃ قیامت کے ناموں میں سے ایک نام ہے یہ مشتق و ماخوذ ہے القرع سے جس کے معنی کوٹنے اور کھٹکھٹانے کے ہوتے ہیں سو جس طرح رات کو کسی کے اچانک دروازہ کھٹکھٹانے سے خوف وہراس، اور ہڑبڑاہٹ کی کیفیت پیدا ہو جاتی ہے اسی طرح قیامت کے اس یوم عظیم کے وقوع سے خوف وہراس اور ہڑبڑاہٹ کی ایک بڑی ہی ہولناک کیفیت طاری ہو جائے گی۔ اور ایسی اور اس حد تک کہ الفاظ و کلمات اس کے احاطہ ذکر وبیان سے عاجز اور قاصر ہیں اور وہ ایسی ہو گی کہ دل اس سے دھل جائیں گے جیسا کہ دوسرے مقام پر ارشاد فرمایا گیا قُلُوْبٌ یّؤْمَئِذٍ وَّاجِفَۃٌ۔ یعنی کتنے ہی دل ایسے ہوں گے جو اس دن کانپ رہے ہوں گے۔ ہم نے ترجمے کے اندر بھی اس مفہوم کو واضح کرنے کی کوشش کی ہے والحمد للہ اور اس کی ہولناکی کو مزید واضح کرنے کے لئے استفہام تہویل و تفخیم کے ساتھ ارشاد فرمایا گیا کہ تم کیا جانو کہ کیا ہے وہ دلوں کو دھلا دینے والا واقعہ؟ یعنی وہ اس قدر ہولناک ہو گا کہ تمہارے حیطہ فہم وادراک سے باہر ہے۔ پھر اس میں لوگوں کے حال اور پہاڑوں کی کیفیت بیان کرنے کے بعد فرمایا گیا کہ اس میں عدل و انصاف کے قیام و اہتمام کے لئے اعمال کو تولا جائے گا۔ جس کے نتیجے میں جن خوش نصیبوں کے نیکیوں کے پلڑے بھاری ہوں گے وہ ایک عظیم الشان پسندیدہ گزران میں ہوں گے اور اس کے مقابلے میں جن کے پلڑے نیکیوں والے ہلکے ہوں گے ان کا ٹھکانا دوزخ ہو گا۔ اور تم کیا جانو کہ کیا ہو گا وہ ہاویہ (جہنم)؟ وہ ایک بڑی ہی ہولناک دہکتی بھڑکتی آگ ہو گی۔ والعیاذ باللہ العظیم۔


(سورۃ التكاثر ۔ سورہ نمبر ۱۰۲ ۔ تعداد آیات ۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     غفلت میں ڈال دیا تم کو( اے لوگو!) بہتات کی حرص نے 
۲۔۔۔     یہاں تک کہ تم ( اسی تگ و دو میں ) جا پہنچے قبروں تک
۳۔۔۔     ہرگز نہیں عنقریب تم لوگوں کو خود معلوم ہو جائے گا 
۴۔۔۔     پھر (سن لو !) ہرگز نہیں عنقریب تم لوگوں کو خود معلوم ہو جائے گا
۵۔۔۔     ہرگز نہیں کاش کہ تم لوگ جان لیتے یقین کا جاننا (تو تمہارا حال ہرگز یہ نہیں ہوتا)
۶۔۔۔     تم یقیناً دیکھ کر رہو گے دوزخ (اور اس کی ہولناکیوں ) کو
۷۔۔۔     پھر (سن لو !) تمہیں بہرحال دیکھنا ہے اس کو یقین کا دیکھنا
۸۔۔۔     پھر تم سے ضرور بالضرور پوچھ ہونی ہے اس دن ان نعمتوں کے بارے میں 

تفسیر

۸ ۔۔۔اس سورہ کریمہ میں بیماری کی تشخیص بھی فرما دی گئی اور اس کے باعث اور سبب کو بھی واضح فرما دیا گیا اور اس کے علاج اور نتیجہ و انجام کا بھی، ذکر فرما دیا گیا، سو بیماری ہے لہو و غفلت یعنی یہ کہ انسان غافل اور نچنت و بے فکر ہو گیا اپنے مقصد حیات اور اپنے انجام سے جس کے نتیجے میں اس کا سرمایہ حیات ہی ضیاع وخسران کا شکار ہو رہا ہے جو کہ خساروں کا خسارہ ہے اور اس بیماری کا سبب ہے تکاثر، یعنی کثرت و بہتات کی طلب اور حرص، پس انسان اس غفلت کے باعث اور اپنی زر پرستانہ ذہنیت کی بناء پر دنیاوی مال و دولت اور اس کے حُطام فانی و زائل کی کثرت و بہتات کی طلب میں ایسا کھو کر اور الجھ کر رہ گیا کہ اپنے مقصد حیات اور اپنے انجام اور اس کے تقاضوں کو بھول گیا اور اس طرح وہ حیوان سے بھی بدتر مخلوق بن کر رہ گیا۔ اور اس کو اپنے اس ہولناک خسارہ و نقصان کا کوئی احساس ہی نہیں اور علاج اس مرض کا یہ بتایا گیا کہ تم لوگوں کو اس بات کا یقین ہو کہ ایک ایسا ہولناک دن پیش آنے والا ہے جس میں تم نے جہنم کو یقین کی آنکھوں سے دیکھنا ہے پھر تم سے ان تمام نعمتوں کے بارے میں پوچھ ہونی ہے جو تم کو تمہارے رب نے بخشی ہیں کہ تم نے ان کا کیا حق ادا کیا؟ اگر ان باتوں کا تم لوگوں کو یقین ہوتا تو تمہاری زندگی کے طور طریقے اس طرح کے کبھی نہ ہوتے اور تم اپنی حیات مستعار کی فرصت محدود کو دنیا کے متاع قلیل اور حطام فانی و زائل کے پیچھے ضائع نہ کرتے بلکہ تم اس کا ایک ایک لمحہ آنے والے اس یوم عظیم کی جوابدہی اور آخرت کی اپنی ابدی اور حقیقی زندگی کو بنانے سنوارنے میں صرف کرتے سو آخرت کا عقیدہ و یقین دارین کی سعادت و سرفرازی سے کا ذریعہ و وسیلہ ہے، اللہ تعالیٰ ہمیشہ اور ہر حال میں اپنی رضا کی راہوں پر چلنا نصیب فرمائے، آمین ثم آمین، یا رب العالمین،


(سورۃ العصر ۔ سورہ نمبر ۱۰۳ ۔ تعداد آیات ۳)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے زمانے کی
۲۔۔۔     بلاشبہ انسان قطعی طور پر خسارے میں ہے 
۳۔۔۔     سوائے ان لوگوں کے جو صدق دل سے ایمان لائے ہوں گے اور انہوں نے کام بھی نیک کئے ہوں گے اور وہ ایک دوسرے کو حق کی نصیحت اور صبر کی تلقین بھی کرتے رہے ہوں گے 

تفسیر

۳ ۔۔۔اس سورہ کریمہ میں زمانے کی قسم کھا کر اس اہم اور بنیا دی حقیقت کو ذکر فرمایا گیا کہ یقیناً انسان سراسر اور قطعی طور پر خسارے میں ہے، بجز ان لوگوں کے جن کے اندر یہ چار صفتیں پائی جائیں۔ یعنی ایمان عمل صالح، تواصی بالحق اور تواصی بِالْصَّبْرِ، اور یہ اس لئے کہ انسان کا اصل سرمایہ اس کی زندگی ہی ہے اس کی قدر و قیمت کو پہچان کر اگر وہ اس کو اس کے صحیح مصرف میں صرف و خرچ کر دے، اور اس کا صحیح مصرف یہی ہے کہ اس کو انہی چار امور کے لئے صرف کیا جائے جن کا ذکر ابھی اوپر ہوا ہے تو اس کے نتیجے میں انسان اَبَدی بادشاہی سے سرفراز ہو سکتا ہے جس جیسی دوسری بادشاہی کا اس دنیا میں تصور بھی نہیں کیا جا سکتا ہے، اور یہی انسان کے لئے سب سے بڑی اصل، اور حقیقی کامیابی ہے اور اس کے برعکس اگر اس نے اس سے غفلت و لا پرواہی برت کر اپنے اس راس المال کو یونہی ضائع کر دیا۔ والعیاذ باللہ تو یہ ابدی لعنت کا مستحق بن جائے گا اور زندگی کی اس فرصت مستعار کی برق رفتاری کا عالم یہ ہے کہ اس کا ہر سیکنڈ تسلسل اور تواتر کے ساتھ گزر کر ماضی کے اندر تحلیل ہوتا جاتا ہے اور اس طور پر کہ پھر اس کے واپس آنے کی کوئی صورت ممکن نہیں ہو سکتی، اور ظاہر ہے کہ اس کے ضیاع جیسا دوسرا کوئی خسارہ نہیں ہو سکتا، والعیاذ باللہ جل و علا، اللہ تعالیٰ زندگی کا ایک ایک لمحہ کو اپنی رضا و خوشنودی کے لئے صرف کرنے کی توفیق بخشے آمین ثم آمین یا رب العالمین،


(سورۃ الہمزۃ ۔ سورہ نمبر ۱۰۴ ۔ تعداد آیات ۹)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     بڑی خرابی (اور تباہی) ہے ہر ایسے شخص کے لیے جو خوگر (و عادی) ہو منہ در منہ طعن (و تشنیع) کا اور پیٹھ پیچھے عیب لگانے کا
۲۔۔۔     جو مال جوڑتا اور اس کو گن گن کر رکھتا ہے 
۳۔۔۔     وہ سمجھتا ہے کہ اس کا مال اسے ہمیشہ رکھے گا
۴۔۔۔     ہرگز نہیں اسے ضرور بالضرور پھینکا جائے گا چکنا چور کر دینے والی (دوزخ کی) اس (نہایت ہی ہولناک) آگ میں 
۵۔۔۔     اور تم کیا جانو کہ کیا ہے وہ چکنا چور کر دینے والی ہولناک آگ؟ 
۶۔۔۔     وہ اﷲ کی آگ ہے جسے خوب بھڑکا کر رکھا گیا ہے 
۷۔۔۔     جو جھانکتی ہو گی (دوزخیوں کے ) دلوں تک
۸۔۔۔     اسے ان (بدبختوں ) پر ہر طرف سے موندھ دیا گیا ہو گا
۹۔۔۔     لمبے لمبے ستونوں میں 

تفسیر

۹ ۔۔۔  اس سورہ کریمہ میں بُرے اخلاق کے دو پہلوؤں کو بھی ذکر فرمایا گیا ہے۔ اور ان کے سبب اور باعث کی بھی نشاندہی فرما دی گئی ہے۔ اور اس کردار کے لوگوں کے انتہائی بُرے اور ہولناک انجام کی بھی تصریح فرما دی گئی ہے، سو برے اخلاق کے دو پہلو ہیں ہمز اور لمز، ہمز کے معنی اشارہ بازی کے آتے ہیں اور لمز کے معنی عیب لگانے کے ہیں، اور ان دونوں ہی چیزوں کا تعلق دوسروں کی تحقیر و تذلیل سے ہوتا ہے۔ اور اس کا سبب ہے کبر و غرور جس کا منشاء و منبع دنیاوی مال و دولت ہے جس کی بناء پر ایسے لوگ دوسروں کو حقیر جانتے ہیں کہ ان کے نزدیک دنیاوی مال و دولت ہی سب کچھ ہے اس لئے وہ سمجھتے ہیں کہ یہ چیز ان کو زندہ جاوید بنا دے گی اس لئے وہ اس کو کمانے جوڑنے اور سینت سینت کر رکھنے میں مصروف رہتے ہیں اور ان کا دل و دماغ ہمیشہ دنیاوی سرمایہ کو جمع کرنے اور اس کا حساب کتاب رکھنے ہی میں لگا رہتا ہے کہ کس کاروبار سے کتنا نفع ہوا آگے کے کیا امکانات اور مواقع ہیں؟ فلاں کاروبار سے آمدن کی کیا توقع ہے فلاں کام کے اندر جو خسارہ ہوا اس کا سبب اور باعث کیا ہے اور آئندہ اس سے بچنے کی کیا صورت ہو سکتی ہے؟ وغیرہ وغیرہ سو ایسے لوگوں کی اس ذہنیت کی تردید کے لئے فرمایا گیا کَلاَّ، ہرگز نہیں، یعنی ایسا ہرگز نہیں، جیسا کہ اس قماش کے لوگوں نے سمجھ رکھا ہے بلکہ ان کو آخرکار دوزخ کی اس انتہائی ہولناک آگ میں پھینکا جائے گا جو کہ چورا چورا کر دینے والی ہو گی۔ والعیاذ باللہ العظیم،


(سورۃ الفیل ۔ سورہ نمبر ۱۰۵ ۔ تعداد آیات ۵)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     کیا تم نے دیکھا نہیں کہ کیسا (ہولناک اور عبرت انگیز) برتاؤ کیا تمہارے رب نے ان ہاتھی والوں کے ساتھ؟
۲۔۔۔     کیا اس نے (بری طرح) اکارت نہیں کر دیا ان لوگوں کی (اس منحوس) چال کو
۳۔۔۔     اور بھیج دئیے اس نے ان پر پرندوں کے جھنڈ کے جھنڈ 
۴۔۔۔     جو ان پر برسا رہے تھے خاص پتھر کھنگر کے 
۵۔۔۔     سو اس نے ان سب کو (چورا چورا) کر دیا کھائے ہوئے بھوسے کی طرح

تفسیر

۵ ۔۔۔اس سورہ کریمہ میں اصحاب الفیل کے قصے کا حوالہ وذکر فرمایا گیا ہے۔ اور وہ بھی محض اجمال کے ساتھ اور ان کے انجام کا ذکر بھی اجمالاً فرمایا گیا ہے۔ اس کی کوئی تفصیل ذکر نہیں فرمائی گئی کہ یہ لوگ کون تھے کہاں سے آئے تھے، اور ان کے آنے کا مقصد کیا تھا وغیرہ وغیرہ اور وجہ اس اجمال کی یہ ہے کہ یہ سب کچھ مخاطب لوگوں کو معلوم تھا۔ اصحاب الفیل کے الفاظ سے ان کا تعارف ہی یہ سمجھ جانے کے لئے کافی تھا کہ یہ یمن کے حکمران ابرہۃ الاشرم کی طرف اشارہ ہے جو اپنے بڑے ہولناک لشکر کے ساتھ بیت اللہ کو ڈھانے کے لئے آیا تھا جس کے پاس کوہ پیکر ہاتھی بھی تھے، لیکن اس کے نتیجے میں اس کو اللہ تعالیٰ کی طرف سے بھیجے گئے پرندوں کے لشکر سے اس طرح تباہ کرایا گیا کہ آخرکار وہ کھائے ہوئے بھوسے کی طرح ہو کر رہ گئے، جس سے واضح ہو جاتا ہے کہ یہ نتیجہ و انجام ہوتا ہے ان لوگوں کا جو اللہ تعالیٰ کے قائم کردہ حرمت والے نشانات و مقامات کی توہین کے لئے اٹھتے ہیں، والعیاذ باللہ العظیم بِکُلِّ حَالٍ مِّن الاحوال۔


(سورۃ قریش ۔ سورہ نمبر ۱۰۶ ۔ تعداد آیات ۴)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     چونکہ (اللہ تعالیٰ نے ) قریش کو مانوس کر دیا
۲۔۔۔     یعنی ان کو مانوس کر دیا ان کے جاڑے اور گرمی کے (منافع بھرے ) سفروں سے 
۳۔۔۔     تو (اس کے شکر میں ) ان کو چاہیے کہ یہ (صدق دل سے ) بندگی کریں اس گھر کے رب کی
۴۔۔۔     جس نے ان کو کھانے کو دیا بھوک (کی اذیت) سے بچا کر اور ان کو امن (کی نعمت) سے نوازا خوف سے نکال کر

تفسیر

۴ ۔۔۔ اس سورہ کریمہ میں قریش کو اللہ تعالیٰ کی طرف سے عنایت فرمائی گئی ایک عظیم الشان نعمت اور اس کے حق شکر کی تذکیر و یاد دہانی فرمائی گئی ہے، وہ نعمت یہ ہے کہ ان لوگوں کو سردیوں اور گرمیوں کے دو عظیم الشان سفروں کے ساتھ جو انس تھا، اور ان سے ان لوگوں کو جو عظیم الشان تجارتی اور اقتصادی فوائد و منافع وابستہ تھے وہ ان کی اپنی لیاقت و قابلیت اور حسن تدبر و تدبیر کا نتیجہ نہیں تھا، بلکہ اللہ تعالیٰ کے گھر کے ساتھ ان کے تعلق اور وابستگی کا نتیجہ اور اسی کا صلہ و ثمرہ تھا۔ اسی کی وجہ سے ان کو مکہ مکرمہ بلکہ پورے ملک عرب میں خاص عظمت و وقار حاصل تھا۔ جس کے باعث ان لوگوں کو غیر معمولی دنیاوی مفادات حاصل ہوتے تھے۔ خاص کر ان کے مذکورہ بالا ان دو سفروں کے ذریعے پس اس کے حق شکر کے طور پر ان کو چاہیے کہ یہ اس گھر کے رب اور اس کے اس مالک کی عبادت و بندگی کریں جس نے ان کو بھوک کی اذیت سے بچا کر رزق و روزی کی نعمت سے نوازا۔ اور ان کو خوف کے عذاب سے بچا کر امن و عافیت کی دولت سے سرفراز کیا۔ و الحمد للہ جل و علا۔


(سورۃ الماعون ۔ سورہ نمبر ۱۰۷ ۔ تعداد آیات ۷)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     کیا تم نے دیکھا (نہیں ) اس شخص کو جو جھٹلاتا ہے روز جزاء کو؟
۲۔۔۔     سو ایسا ہی شخص (بے رحمی اور بے دردی سے ) دھکے دیتا ہے یتیم کو
۳۔۔۔     اور وہ (دوسروں کو بھی) ابھارتا نہیں مسکین کے کھانے پر
۴۔۔۔     پھر بڑی خرابی (اور ہلاکت) ہے ان نمازیوں کے لئے 
۵۔۔۔     جو غافل (و بے خبر) ہیں اپنی نمازوں سے 
۶۔۔۔     جو دکھلاوا کرتے ہیں اپنے کاموں میں 
۷۔۔۔     اور وہ روکتے ہیں برتنے کی معمولی چیزوں کو

تفسیر

۷ ۔۔۔ اس سورہ کریمہ میں روز جزاء کی تکذیب کے اثر و نتیجہ اور اس کے انجام کو واضح فرمایا گیا ہے کہ ایسا شخص رحم و ترس اور ہمدردی خلائق جیسی پاکیزہ صفات و خصال سے محروم ہو کر ایک قاسی القلب انسان بن جاتا ہے جس سے کسی کے لئے کسی خیر کی توقع نہیں کی جا سکتی۔ سو ارشاد فرمایا گیا کہ ایسا شخص دھکے دیتا ہے یتیم کو۔ اور وہ دوسروں کو مسکین کے کھانے پر نہیں ابھارتا۔ اور وجہ اس کی ظاہر ہے کہ جو شخص آخرت اور روز جزا و سزا کا منکر ہو گا اس کے اندر مخلصانہ انفاق کا کوئی داعیہ اور محرک سرے سے باقی رہ ہی نہیں جاتا۔ کہ وہ خالص اللہ کی رضا و خوشنودی کے لئے اور محض خدمت خلق کے جزبے، اور غرباء و مساکین کی ہمدردی کے لئے اپنا مال خرچ کرے۔ ایسا شخص اگر کچھ خرچ کرتا بھی ہے تو اپنی کسی ذاتی غرض اور دنیاوی مفاد ہی کے لئے کرتا ہے بے غرض فیاضی وہی کر سکتا ہے جو آخرت کی جزاء و سزا پر صدق دل سے ایمان رکھتا ہے سو ایسے لوگوں کی نماز بھی دکھلاوے ہی کی ہوتی ہے جو ان کے لئے اجر و ثواب کے بجائے وَیْل یعنی خرابی اور ہلاکت کا باعث بنتی ہے اور ایسے لوگ اسقدر بخیل اور کنجوس ہوتے ہیں کہ یہ دینے برتنے کی چھوٹی چھوٹی چیزوں کو بھی دینے سے منع کرتے ہیں۔ سو عقیدہ آخرت سے محرومی ہر خیر سے محرومی ہے۔ و العیاذُ باللہ العظیم



(سورۃ الكوثر ۔ سورہ نمبر ۱۰۸ ۔ تعداد آیات ۳)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     بے شک ہم نے عطا کر دیا آپ صلی اللہ علیہ و سلم کو (اے پیغمبر!) کوثر
۲۔۔۔     پس آپ صلی اللہ علیہ و سلم اپنے رب ہی کے لئے نماز پڑھئیے اور (اسی کے نام کی) قربانی کیجئے 
۳۔۔۔     بلاشبہ آپ کا دشمن ہی کٹا ہوا ہے (ہر خیر سے )

تفسیر

۳ ۔۔۔۔ کوثر کا لفظ کثرت سے ماخوذ ہے جس کے معنی خیر کثیر کے ہوتے ہیں، سو اس سورہ کریمہ میں پیغام بھی بتا دیا گیا اور پروگرام بھی، اور نتیجہ و انجام بھی کیونکہ کوثر سے مراد قرآن حکیم ہے کہ یہی وہ خیر کثیر ہے جس کی خیرات وبرکات کی نہ کوئی حد ہے نہ انتہاء اور اسی کے ذریعے اور اس کے نتیجے میں اہل ایمان کو آخرت میں جنت کے حوض کوثر اور وہاں کی نہر کوثر سے سرفرازی نصیب ہو گی اور پروگرام یہ دیا گیا کہ ہر قسم کے عبادت و بندگی اللہ تعالیٰ ہی کے لئے کی جائے، خواہ وہ بدنی عبادت ہو، یا مالی، کہ معبود برحق بہر حال وہی وحدہٗ لاشریک ہے اور عبادت و بندگی کی ہر قسم اور اس کی ہر شکل اسی کا حق اور اسی کا اختصاص ہے اور نتیجہ و انجام یہ بیان فرمایا گیا کہ ہلاکت و تباہی انہی بدبختوں کا مقدر ہے جو پیغمبر حق اور ان کے لائے ہوئے دین حق کے دشمن ہیں۔ سو ایسے ہی ہوا۔ آپ کے وہ دشمن ایسے مٹ گئے کہ ان کا نام و نشان ہی ختم ہو گیا اور قیامت تک ایسے ہی ہو گا کہ حق باقی رہے گا لیکن حق کے دشمن مٹ جائیں گے۔ انشاء اللہ العزیز۔ و الحمد للہ جلا و علا۔ سورہ الکافرون:


(سورۃ الكافرون ۔ سورہ نمبر ۱۰۹ ۔ تعداد آیات ۶)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     کہو (ان کفار سے کہ) اے کافرو؟
۲۔۔۔     میں کسی بھی قیمت پر عبادت (و بندگی) نہیں کر سکتا ان (معبودان باطلہ) کی جن کی عبادت (و بندگی) تم لوگ کرتے ہو
۳۔۔۔     اور نہ ہی تم (بحالت موجودہ) عبادت و بندگی کرنے والے ہو اس (معبودِ برحق) کی جس کی عبادت میں کرتا ہوں 
۴۔۔۔     اور نہ ہی (آئندہ) میں عبادت کر سکتا ہوں ان کی جن کی عبادت تم لوگ کرتے ہو
۵۔۔۔     اور نہ تم عبادت کرنے والے ہو اس کی جس کی عبادت میں کرتا ہوں 
۶۔۔۔     تمہارے لئے تمہارا دین ہے اور میرے لئے میرا دین

تفسیر

۶ ۔۔۔ اس سورہ کریمہ میں معاند اور ہٹ دھرم منکرین حق سے اظہار برأت اور اعلان علیحدگی کی تعلیم و تلقین اور ہدایت فرمائی گئی ہے، تاکہ اسطرح ان مفسدین کے جو کہ کفر و اسلام کے درمیان سمجھوتہ کرنے کے خبط میں مبتلا تھے۔ ان کے دماغ سیدھے ہو جائیں اور ان کے سامنے یہ حقیقت واضح ہو جائے کہ حق اور باطل کے درمیان سمجھوتہ اور مصالحت ممکن نہیں۔ کہ ایسا کرنا امن و صلح کی راہ نہیں بلکہ فتنہ وفساد کی آبیاری اور ان کی مستقل پرورش کی راہ ہے۔ والعیاذ باللہ العظیم کافِرُون کا لفظ اگرچہ عام ہے جو ایسے تمام منکرین کو شامل ہے۔ لیکن اس کے اولین مصداق وہ ائمہ کفر ہی ہیں جو آنحضرت صلی اللہ علیہ و سلم کی دعوت کے اولین مخاطب تھے۔ لیکن آپ صلی اللہ علیہ کی برسوں کی دعوت و تبلیغ کے باوجود ان کے رویہ کفر و عناد میں کوئی فرق نہ آیا تھا۔ اور اگر کچھ آیا تھا تو وہ بھی اسی حد تک تھا کہ کفر و اسلام دونوں کا ایک ملغوبہ تیار کیا جائے جو کہ ظاہر ہے کہ کھلے کفر سے بھی سے بڑھ کر خطرناک ہے، و العیاذُ باللہ العظیم



(سورۃ النصر ۔ سورہ نمبر ۱۱۰ ۔ تعداد آیات ۳)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     جب آ جائے مدد اللہ کی اور وہ فتح (عظیم)
۲۔۔۔     اور آپ دیکھ لیں لوگوں کو (اے پیغمبر !) کہ وہ داخل ہو رہے ہیں اللہ کے دین میں فوج در فوج
۳۔۔۔     تو آپ اپنے رب کی تسبیح میں لگ جائیں اس کی حمد کے ساتھ اور اس سے بخشش مانگیں بے شک وہ بڑا ہی توبہ قبول کرنے والا ہے 

تفسیر

۱۔۔۔ 	یعنی الفتح پر جو الف لام ہے یہ عہد کا ہے اور اس سے مراد وہ فتح موعود و منتظر ہے جس کا وعدہ اللہ تعالیٰ نے اپنے رسولوں اور ان کے ساتھیوں سے فرمایا ہوتا ہے اور جو سنت خداوندی کا تقاضا ہے اور حضرات انبیاء ورسل علیہم الصلوٰۃ والسلام مشکل سے مشکل حالات اور کٹھن سے کٹھن مراحل میں بھی اس کی توقع اور انتظار رکھتے رہے اور اسی فتح کی طرف سورہ صف کی آیت نمبر۱۳ میں اشارہ فرمایا گیا ہے یہاں پر اللہ تعالیٰ کی نصرت اور فتح کا ذکر جس طریقے سے فرمایا گیا ہے اس سے یہ حقیقت واضح ہو جاتی ہے کہ کوئی بھی فتح اللہ تعالیٰ کی نصرت و امداد کے بغیر حاصل نہیں ہو سکتی۔ اس لئے کسی کے لئے یہ بات جائز نہیں کہ وہ فتح و کامیابی کو اپنی لیاقت و قابلیت کا کرشمہ قرار دے اور اس پر اترانے لگے اور اس کو اپنی تدبیر اور مہارت کا نتیجہ قرار دینے لگے۔ بلکہ اس کو اللہ تعالیٰ ہی کی تدبیر و حکمت اور اس کی رحمت و عنایت سمجھ کر اس کا شکر ادا کرے۔
۲۔۔۔ 	 فتح مکہ سے پہلے لوگ قبول اسلام کے لئے حضور کی خدمت میں حاضر ہوئے تو ڈرتے ڈرتے اور اکیلے اکیلے آتے تھے کیونکہ اس وقت تک صورت حال یہ تھی کہ اسلام قبول کرنا تو درکنار اسلام کے حق میں ہمدردی کا کوئی کلمہ کہنا بھی عام لوگوں کے لئے ایک خطرہ مول لینے کے مترادف تھا۔ اور اس وقت اسلام قبول کرنے کا حوصلہ وہی لوگ کر سکتے تھے جو پہاڑوں سے ٹکرا جانے کا حوصلہ رکھتے ہوں۔ لیکن جب جبر واستبداد کی یہ فضا چھٹ گئی، ظلم و جبر کے پہاڑ پاش پاش ہو گئے اور مزاحمت ختم ہو گئی تو لوگ جوق در جوق اور فوج در فوج مدینے کی طرف اس طرح بڑھنا شروع ہو گئے جس طرح پیاسے پانی کی طرف بڑھتے ہیں سو اس میں فتح مکہ کی بشارت دی گئی۔ اور یہ کہ اس فتح سے مراد فتح مکہ ہی ہے۔ و الحمد للہ
۳۔۔۔ 	 یعنی اس عظیم الشان نصرت اور فتح پر اترانے اور تکبر کرنے کے بجائے اپنے رب کی حمد و ثنا کے ساتھ اس کی تسبیح کریں، اور اپنی کوتاہیوں کی معافی مانگیں، اور اس سے بخشش کی توقع رکھیں، کہ وہ بڑا ہی توبہ قبول کرنے والا ہے اس کے جو بندے صدق دل سے اس کی طرف رجوع کرتے اور اپنی کوتاہیوں کی بخشش مانگتے ہیں وہ اپنی رحمت و بخشش کے ساتھ ان کی طرف متوجہ ہوتا ہے سبحانہ و تعالیٰ۔


(سورۃ المسد ۔ سورہ نمبر ۱۱۱ ۔ تعداد آیات ۵)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     ٹوٹ گئے ابو لہب کے دونوں ہاتھ اور وہ تباہ ہو گیا
۲۔۔۔     نہ تو اس کا مال ہی اس کے کچھ کام آ سکا اور نہ ہی اس کی دوسری کمائی
۳۔۔۔     عنقریب ہی اس کو داخل ہونا ہو گا شعلے مارتی ہوئی ایک نہایت ہی ہولناک آگ میں 
۴۔۔۔     اور اس کی بیوی کو بھی جو ایندھن اٹھائے پھرا کرتی تھی
۵۔۔۔     اس کے گلے میں ایک مضبوط رسی پڑی ہو گی مونجھ کی

تفسیر

۵ ۔۔۔ مَسَد کھجور کے اس ریشے اور چھال کو کہا جاتا ہے جس سے مضبوط رسیاں بٹی جاتی ہیں۔ اسی لئے یہ لفظ عام طور پر مضبوط اور موٹی رسی کے لئے استعمال کیا جاتا ہے اسی لئے اس کا ترجمہ مضبوط رسی کے الفاظ سے اختیار کیا جاتا ہے جیسا کہ ہم نے بھی اپنے ترجمہ میں کیا ہے والحمد للہ سو اس سے اس بدبخت عورت کے اس حال بد کی تصویر پیش فرما دی گئی ہے جس سے وہ قیامت کے روز دوچار ہو گی پس اس روز وہ اس حال میں اٹھے گی کہ ایک مضبوط رسی اس کے گلے میں پڑی ہو گی جس طرح کہ ایندھن دھونے والی باندیوں کے گلوں میں پڑی ہوتی ہے کیونکہ یہ اپنے شوہر کے ساتھ اسلام دشمنی اور کفر و شرک کے انتہائی ہولناک جرم میں اس کی معاون اور شریک تھی اس لئے وہاں پر یہ اس کے ساتھ اس ہولناک انجام میں شریک ہو گی۔ والعیاذ باللہ جل و علا



(سورۃ الإخلاص ۔ سورہ نمبر ۱۱۲ ۔ تعداد آیات ۴)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     کہو (ان سے اے پیغمبر !) کہ وہ اللہ ہے یکتا
۲۔۔۔     اللہ سب سے بے نیاز ہے اور باقی سب (ہر طرح سے اور ہمہ وقت) اس کے محتاج
۳۔۔۔     نہ اس کی کوئی اولاد ہے اور نہ وہ کسی کی اولاد ہے 
۴۔۔۔     اور نہ کوئی اس کا (مساوی و) ہمسر ہے 

تفسیر

۴ ۔۔۔  سورہ اخلاص کو صحیح احادیث و روایات میں ثُلْثُ القرآن یعنی ایک تہائی قرآن فرمایا گیا ہے۔ اور یہ اس لئے کہ قرآن حکیم کے مطالب بنیا دی طور پر تین ہی عناوین پر محیط و مشتمل ہیں یعنی توحید، رسالت، اور معاد، یعنی آخرت اور اس سورہ کریمہ میں عقیدہ توحید کو نہایت وضاحت اور کمال جامعیت کے ساتھ بیان فرمایا گیا ہے اور اس قدر کمال جامعیت کے ساتھ کہ اس کے بعد اس سے متعلق کسی طرح کے خفاء و غموض کی کوئی گنجائش باقی نہیں رہ جاتی۔ رسول اکرم صلی اللہ علیہ و سلم نے جب اہل مکہ کو توحید خالص کی دعوت دی تو مشرکین نے اس سے متعلق طرح طرح کے سوالات اٹھائے کہ وہ اللہ کیسا ہے؟ وہ کس چیز سے بنا ہوا ہے؟ اس کی صفات کیا ہیں؟ اور اس کا نسب کیا ہے؟ وغیرہ وغیرہ، کیونکہ محسوس پرست انسانوں کا دائرہ محسوسات سے نکل کر، اور اس سے آگے بڑھ کر کسی ایسی چیز کا علم و ادراک رکھنا، جو ان کے دائرہ حس و ادراک سے باہر ہو، ان کے لئے بہت مشکل امر ہوتا ہے اسی لئے انہوں نے اپنے خدا بھی خود اپنے ہاتھوں سے گھڑ لئے، پہلے بھی یہی تھا اور آج بھی یہی ہے، والعیاذ باللہ، سو ایسی فضا اور اس طرح کی صورت حال میں اس سورہ کریمہ کے ذریعے عقیدہ توحید کو نکھار کر، بتمام و کمال واضح فرما دیا گیا۔ سو ارشاد فرمایا گیا کہ وہ اللہ وہی ہے جو تمام صفات کمال سے موصوف و متصف اور ہر شائبہ نقص وعیب سے بری و پاک ہے۔ وہ سب سے اور ہر اعتبار سے غنی و بے نیاز ہے اور سب اس کے محتاج ہیں اور وہ ہر کسی سے بے نیاز ہے مگر غنی و بے نیاز ہونے کے ساتھ ساتھ وہ حمید بھی ہے اس لئے وہ تمام سزاوار حمد کاموں کا منبع و مصدر بھی ہے جس کی گواہ کائنات کی ایک ایک چیز ہے نہ اس کی کوئی اولاد ہے اور نہ وہ خود کسی کی اولاد ہے وہ ایسے ہر تصور سے پاک اور اس سے اعلیٰ و بالا ہے پس جن لوگوں نے اس کے لئے طرح طرح کی اولاد تجویز کی ہے ان سب نے غلط کیا اور شرک کا ارتکاب ہے والعیاذ باللہ اور کوئی اس کا مساوی اور ہمسر نہیں۔ بلکہ وہ ہر لحاظ سے واحد اور یکتا ہے۔ سبحانہ و تعالیٰ،


(سورۃ الفلق ۔ سورہ نمبر ۱۱۳ ۔ تعداد آیات ۵)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     کہو (اے پیغمبر!) میں پناہ مانگتا ہوں نمودار کرنے والے رب کی
۲۔۔۔     ہر اس چیز کے شر سے جو اس نے پیدا فرمائی ہے 
۳۔۔۔     اور اندھیری رات کے شر سے جب کہ وہ چھا جائے 
۴۔۔۔     اور گروہوں میں پھونکیں مارنے والیوں یا (پھونکنے والوں ) کے شر سے 
۵۔۔۔     اور حسد کرنے والے کے شر سے جب کہ وہ حسد کرے 

تفسیر
اس سورہ کریمہ میں مخلوق کے شرور سے بچنے کے لئے خالق کی پناہ مانگنے کی تعلیم و تلقین فرمائی گئی ہے کہ مخلوق کے شر سے حضرت خالق جَلَّ مَجْدُہٗ ہی پناہ دے سکتا ہے فلق کے اصل معنی چیرنے پھاڑنے کے ہوتے ہیں۔ مخلوق میں سے ہر چیز چونکہ کسی دوسری چیز کو چیر پھاڑ کر ہی وجود میں آتی ہے اس لئے فلق کا اطلاق ہر مخلوق پر ہوتا ہے چنانچہ صبح کی سفیدی رات کے اندھیرے کو پھاڑ کر نمودار ہوتی ہے پودا گٹھلی اور دانے کو پھاڑ کر ظاہر ہوتا ہے نباتات زمین کو پھاڑ کر نکلتی ہیں چشمے اور دریا، پہاڑوں کو پھاڑ کر جاری ہوتے ہیں، بچہ انڈے کو پھاڑ کر باہر نکلتا ہے، دوسری مختلف مخلوقات رحم کے منہ کو کھول کر وجود پذیر ہوتی ہیں اس لئے فلق کے لفظ کا عموم ان سب ہی کو شامل اور محیط ہے اس لئے ہم نے ترجمہ اسی عموم کے اعتبار سے کیا ہے و الحمد للہ۔ اسی طرح مِنْ شَرِّ مَا خَلَقَ کا عموم بھی تمام مخلوق کو شامل ہے۔ سو ان سب کے شر سے اللہ تعالیٰ کی پناہ مانگنے کی تعلیم و تلقین فرمائی گئی ہے اس کے بعد رات کے اندر کے شر گرہوں کے اندر پھونکیں مارنے والوں کے شر اور حاسد کے حسد کے شر سے بطور خاص پناہ مانگنے کی تلقین فرمائی گئی ہے، حالانکہ مِنْ شَرِّ ماخلق کے عموم میں یہ سب ہی داخل ہیں اللہ تعالیٰ ہمیشہ اور ہر اعتبار سے ہر قسم کے شرور و فتن سے اپنی پناہ میں رکھے۔ آمین ثم آمین۔



(سورۃ الناس ۔ سورہ نمبر ۱۱۴ ۔ تعداد آیات ۶)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     کہو میں پناہ مانگتا ہوں سب لوگوں کے رب کی
۲۔۔۔     سب لوگوں کے بادشاہ کی
۳۔۔۔     سب لوگوں کے معبود برحق کی
۴۔۔۔     اس بڑے وسوسہ ڈالنے والے کے شر سے جو بار بار پلٹ کر آتا ہے 
۵۔۔۔     جو وسوسے ڈالتا ہے لوگوں کے دلوں میں 
۶۔۔۔     خواہ وہ جنوں میں سے ہو یا انسانوں میں سے 

تفسیر

اس سورہ کریمہ میں اللہ تعالیٰ کی تین صفتوں کا واسطہ دے کر اس کی پناہ مانگنے کی تعلیم و تلقین فرمائی گئی ہے اور یہ تینوں صفتیں ایسی ہیں جن سے اللہ تعالیٰ کے اس حق کی تعیین بھی ہو جاتی ہے جو اس کے بندوں پر واجب ہے اور پھر انہی صفات کے ذریعے یہ اہم اور عظیم الشان حقیقت بھی واضح ہو جاتی ہے کہ جو ذات ان صفات سے متصف ہے وہی اس لائق ہے کہ بندے مشکلات و مصائب سے بچنے کے لئے اس کی پناہ ڈھونڈیں۔ اور وہی اس لائق ہے کہ بڑے سے بڑے دشمن کے مقابلے میں ان کو پناہ دے سکے۔ اور یہ اس طرح کہ ان میں سب سے پہلی صفت یہ بیان فرمائی گئی کہ وہ رب اور پروردگار ہے سب لوگوں کا۔ پس جو پروردگار ہے سب لوگوں کا وہی بادشاہ حقیقی ہے ان سب کا اور جس کے اندر یہ دو صفتیں پائی جاتی ہیں وہی اس لائق ہے کہ وہ سب کا معبود ہو۔ پس عبادت و بندگی کی ہر قسم اور اس کی ہر شکل اسی کا اور صرف اسی وحدہٗ لاشریک کا حق ہے اور ان تینوں صفات کے حوالے اور واسطے سے اس سب سے بڑے دشمن کے شر سے بچنے کے لئے پناہ مانگنے کی تعلیم و تلقین فرمائی گئی ہے، جو وسوسے ڈالنے والا، اور چھپ چھپ کر اور بار بار حملے کرنے والا ہے، خواہ وہ جنوں میں سے ہو یا انسانوں میں سے۔ پس جو راہ حق و ہدایت سے روکے۔ اور اس کے لئے وسوسہ اندازی سے کام لے وہ وسواس خناس ہے اگرچہ وہ انسانی شکل و صورت میں ہو۔ والعیاذ باللہ العظیم۔


*****

تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ  فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com


