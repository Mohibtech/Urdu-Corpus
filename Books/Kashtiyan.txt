


کشتیاں جلا دینا

عاطف سعید

غزلیں







منزلیں مل جائیں گی، ہاں، رہنما کوئی تو ہو
    چل پڑیں چلنے کو لیکن راستہ کوئی تو ہو

    پار لگ جائیں گی اپنی کشتیاں تم دیکھنا
    بیچ طوفاں میں مگر اک ناخدا کوئی تو ہو

    ایک دوجے کی نظر میں ہر کوئی مشکوک ہے
    ڈھونڈتی پھرتی ہیں نظریں پارسا کوئی تو ہو

    ایک ہی پر اکتفا کیوں کر رہے ہوتے ہیں ہم
    ہونا تو یہ چاہئیے کہ دوسرا کوئی تو ہو

    رونقیں اپنی جگہ ہیں شہر کی پھر بھی مگر
    دل کا جو محرم بنے وہ آشنا کوئی تو ہو

    ہر طرف ہے ظالمانہ حکمرانی کا چلن
لے سکے جو اس سے ٹکر سر پھرا کوئی تو ہو

    خوبئ دستور کے چرچے تو ہر جا ہیں مگر
    غربتِ انساں مٹے گی فیصلہ کوئی تو ہو

    اپنے اپنے نظرئیے میں انتہا کرتے ہیں سب
    عدل یا انصاف کی بھی ابتداء کوئی تو ہو

    ہے یہی بس اک توقع دوسروں سے بھی ہمیں
    ہم سا عاطف بے نیاز و بے ریا کوئی تو ہو
٭٭٭






شائد کبھی بہار بھی لوٹ آئے میرے گھر
غنچہ کوئی امید کا مسکائے میرے گھر

پنچھی بھی گائیں گیت سہانے منڈیر پہ
اور تتلیوں کا غول بھی لہرائے میرے گھر

دیوار و در پہ بیل مسرت کی ایک دن
چپکے سے مسکرا کے لٹک جائے میرے گھر

گھیرا ہے تیز دھوپ نے مجھ کو چہار سو
آئے گھٹا اور چھا کے برس جائے میرے گھر

ہو ناز مجھ کو اپنے مقدر پر کس قدر
وہ ہمدم دیرینہ جو آ جائے میرے گھر

ممکن ہے واپسی میری تقدیر کی مگر
اللہ اس کو موڑ کے لے آئے میرے گھر
٭٭٭




سانس لینا ہوا محال مجھے
اِس محبت سے اب نکال مجھے

اب میں تیری ہی ذمہ داری ہوں
کھو نہ جاؤں کہیں سنبھال مجھے

اب بہلتا نہیں میں لفظوں سے
اب نہ دینا کوئی مثال مجھے

سب کے بارے میں سوچتا ہوں مگر
خود کا رہتا نہیں خیال مجھے

جاتے جاتے وہ کس لئے پلٹا
اب ستائے گا یہ سوال مجھے

جو ترے بن گزارنا ٹھہرے
اِک صدی سا ہے ایک سال مجھے

صاف کہہ دے جو تیرے دل میں ہے
ان بہانوں سے اب نہ ٹال مجھے

یاد رکھا نہ بھول پایا ہوں
ہے اسی بات کا ملال مجھے
٭٭٭




چڑھتے ہوئے سورج کے پجاری ہیں بہت یاں
داتا ہے فقط ایک بھکاری ہیں بہت یاں

ہے کذب و ریا اور بناوٹ کا زمانہ
ہر جھوٹے مسیحا کے حواری ہیں بہت یاں

دنیا کو سمجھ بیٹھے ہیں ہم لوگ تماشا
جس سمت بھی دیکھو گے مداری ہیں بہت یاں

ہر موڑ پہ بیٹھے ہوئے اک گھات لگائے
مجبور کی دنیا میں شکاری ہیں بہت یاں

ہے امتِ اسلام میں فقدانِ قیادت
جو رہنما ہیں عقل سے عاری ہیں بہت یاں

اس کارگہِ عشق میں کر کام سنبھل کے
اہلِ جنوں نے بازیاں ہاری بہت یاں

ایمان کو رکھا کریں سینے سے لگا کے
شیطان کے جو وار ہیں کاری ہیں بہت یاں

ہر سمت لٹیروں کا بہت زور ہے عاکف
اس دور میں بھی ظلم یہ جاری ہیں بہت یاں
٭٭٭




وہ میرا ہے مجھ کو غلط یہ گماں تھا
جفا کیش لیکن وہ میرا کہاں تھا

میں تنہا تھا اور سامنے وہ عیاں تھا
اٹھا تھا وہ پردہ کہ جو درمیاں تھا

بظاہر تو ہونٹوں پہ تھا اک تبسم
مگر میرے سینے میں دردِ نہاں تھا

جنہیں عشقِ صادق کا دعویٰ تھا یارو
کہاں ان کو سودائے سود و زیاں تھا

وہ چپ چاپ بیٹھا تھا کب سے نہ جانے
اچانک پھٹا جیسے آتش فشاں تھا

وہیں پر مقدر نے بجلی گرائی
جہاں پر غریبوں کا اک آشیاں تھا

منانے کے ان کو کئے لاکھ حیلے
منانا انہیں محض کارِ زیاں تھا

کبھی وہ بھی ہوتا تھا محفل کی رونق
سنا ہے کہ عاطف بھی اک دن جواں تھا
٭٭٭



 پار جب اترنا تم کشتیاں جلا دینا
واپسی کے رستوں کے سب نشاں مٹا دینا

کارگاہِ مستی میں حد سے تم گزر جانا
راہِ عشق میں اپنی ذات کو مٹا دینا

زندگی میں سیکھا ہے ایک ہی سبق ہم نے
ہر ستم کے بدلے میں ہنس کے بس دعا دینا

درد و غم ملیں جو بھی ان کو اشک کی صورت
چھپ کے ایک کونے میں آنکھ سے بہا دینا

شعر کوئی کہنا تو وہ الگ ہی کہنا تم
ایک ایک مصرعے کو رنگ تم جدا دینا

چاہتوں کو میرے تم ہر قدم پہ رکھنا یاد
ہو سکے تو تم میری ہر خطا بھلا دینا

ہم وفا شعاروں کا ہے یہ شیوہ عاطف جی
جو کرے جفا ہم پر اس کو بھی وفا دینا
٭٭٭



کوئی تو ہو میرے زخموں پہ جو مرہم رکھے
ہاتھ جوں سینۂ گلزار پہ شبنم رکھے

کاش ہو ایسا کوئی جس کو ہو امت کا ملال
کوئی تو ہو کہ بلند اسکا جو پرچم رکھے

مجھ کو اچھا نہ لگے شخص کہ جو بولے تو
گفتگو جو بھی ہو ہر بات کو مبہم رکھے

وہ جو چاہے تو عطا معجزے کر دے ہم کو
وہی قادر ہے کہ ایڑ ی میں جو زمزم رکھے

پھر پلٹ آئیں گے اے دوست بہاروں کے دن
شرطِ لازم ہے یقیں اپنا تو محکم رکھے

میٹھے لہجے میں کرے بات جو ہر ایک کے ساتھ
معتبر وہ ہے جو چال اپنی بھی مدھم رکھے

ہے یقیں پائے گا تو منزلِ مقصود عاطف
راہِ الفت میں قدم تو نے جو پیہم رکھے
٭٭٭



پتھروں کے شہر میں شیشہ گری
چل نہیں سکتی تیری کاریگری

آگ لینے کو گئے موسیٰ مگر
طورِ سینا پر ملی پیغمبری

رام تو نے کر لیا آرام سے
چل گئی دل پر تیری جادو گری

بچ کے رہنا دشمنوں کی چال سے
ہے تیرے چاروں طرف فتنہ گری

مرض کی تشخیص تو ہوتی نہیں
کیسے کر پاؤ گے تم چارہ گری

جان و دل ہم ہار بیٹھے آپ پر
جب سے دیکھی آپ کی دیدہ وری

شاعری تو ہے میرے دل کی صدا
کب ہے یہ الفاظ کی جادو گری
٭٭٭




جب خزاں نے سب درختوں کو اکیلا کر دیا
ایک پنچھی دکھ میں ڈوبا ٹہنیاں گنتا رہا

ریت پر لکھے ہوئے وہ نام کب کے مٹ گئے
وہ مگر ساحل پہ بیٹھا سیپیاں گنتا رہا

جب تلاشِ رزق نے چلنے کی طاقت چھین لی
بیٹھ کر فٹ پاتھ پر وہ گاڑیاں گنتا رہا
٭٭٭




پیاس کے عالم میں کیا بولوں مجھ کو کیسا لگتا ہے
اک قطرہ بھی اُس دم عاطف، دریا جیسا لگتا ہے

سوکھے پتوں کی آہٹ اب بھی مجھ کو چونکاتی ہے
یاد ہے مجھ کو ان پر چلنا تم کو اچھا لگتا ہے

میں تو اپنے آپ کو اکثر یہ سمجھاتا رہتا ہوں
تُو سب کچھ ہے پھر بھی آخر تُو میرا کیا لگتا ہے

اتنی مدت سے آنکھوں میں خواب نہیں اترا کوئی
کہ اب سپنا بھی دیکھوں تو مجھ کو سپنا لگتا ہے

تم کیا میرے پیار کی شدت پیمانوں سے ناپو گے
پیار میں جتنا بھی کرتا ہوں، مجھ کو تھوڑا لگتا ہے

ہونٹوں کی مُسکان سے تُو نے درد چھپایا ہے لیکن
آنکھوں کی سرخی سے تُو بھی دل سے رویا لگتا ہے

اپنی آنکھوں میں خوابوں کو لوگ سجائے بیٹھے ہیں
خوابوں کا سوداگر پھر سے شہر میں آیا لگتا ہے

دل کے بہلانے کو سب سے کہتا ہوں، تنہا خوش ہوں
سچ پوچھو تو تنہا رہنا کس کو اچھا لگتا ہے

پلکوں کی باڑھوں پہ جو تم اشک سجائے بیٹھے ہو
دل میں یادوں کا پھر کوئی جھونکا آیا لگتا ہے

جیسے بھیڑ میں بچہ کوئی گم ہو جاتا ہے عاطف
تم جب ساتھ نہیں ہوتے ہو، مجھ کو ایسا لگتا ہے
٭٭٭



عنایتوں کا کبھی وحشتوں کا قائل ہوں
محبتوں میں بڑی شدتوں کا قائل ہوں

زمین شہر بھلے مجھ پہ تنگ کرو لیکن!
تمہیں خبر ہے کہ میں ہجرتوں کا قائل ہوں

یہ سوچ کر میرے آنگن میں تم دیا رکھنا
ہوا کا دوست ہوں میں آندھیوں کا قائل ہوں

ہر ایک موڑ پہ میں دل کی بات سنتا ہوں!
میں راہ عشق میں کب مشوروں کا قائل ہوں

کسی بھی شخص کو دشمن میں کہہ نہیں سکتا
میں دشمنی میں بھی چند ضابطوں کا قائل ہوں
٭٭٭




آگ ہیں عمل میرے یا ثواب رہنے دے
حشر میں ہی دیکھیں گے یہ حساب رہنے دے

زندگی معلم ہے تجھ کو سب سکھا دے گی
اس کو سیکھ لے پڑھنا ہر کتاب رہنے دے

وصل کی ہر اک خواہش وصل سے بھی بہتر ہے
سامنے نگاہوں کے یہ سراب رہنے دے
٭٭٭






میں شام یادوں کے جنگلوں میں گزارتا ہوں, کہ کچھ لکھوں گا
یہ شہر سارا ہی سو چکا ہے میں جاگتا ہوں کہ کچھ لکھوں گا

بہار رُت کے وہ خواب سارے جو میری پلکوں پہ آ سجے تھے
وہ خواب آنکھوں میں جل چکے ہیں میں جل رہا ہوں کہ کچھ لکھوں گا

میں پچھلے موسم کی بارشوں کو پھر اپنی آنکھوں میں لا رہا ہوں!
کہ اب کے ساون کی رُت میں‘ میں بھی یہ سوچتا ہوں کہ کچھ لکھوں گا

عجیب رُت ہے جدائیوں کی‘ عذاب دن ہیں عذاب راتیں
میں چند مہمل سے لفظ لکھ کر یہ سوچتا ہوں کہ کچھ لکھوں گا

میں لفظ پلکوں سے چن رہا ہوں‘ میں خواب کاغذ پہ بُن رہا ہوں
میں تیری آہٹ بھی سن رہا ہوں میں جانتا ہوں کہ کچھ لکھوں گا

وہ سارے رستے کہ جن پہ ہم تم چلے تھے چاہت کے سنگ عاطف
میں اب جو اُن پر کبھی گیا تو یہ جانتا ہوں کہ کچھ لکھوں گا
٭٭٭



مجھے جو آنکھ سے اوجھل دکھائی دیتا ہے
وہ چپ رہے بھی تو مجھ کو سنائی دیتا ہے

تمہارے پاؤں میں رکھ دی ہے شاعری اپنی
کسی کو کون یوں اپنی کمائی دیتا ہے

کہ جیسے سب سے گنہگار ہے وہ دنیا میں
وہ بات بات پہ اتنی صفائی دیتا ہے
٭٭٭



آگ ہیں عمل میرے یا ثواب رہنے دے
حشر میں ہی دیکھیں گے یہ حساب رہنے دے

زندگی معلم ہے تجھ کو سب سکھا دے گی
اس کو سیکھ لے پڑھنا ہر کتاب رہنے دے

وصل کی ہر اک خواہش وصل سے بھی بہتر ہے
سامنے نگاہوں کے یہ سراب رہنے دے
٭٭٭



اس طرح کے حادثے مجھ کو ستانے لگ گئے
بھول بیٹھا تھا جنہیں وہ یاد آنے لگ گئے

بس یہ کہنا تھا مجھے تم سے محبت ہے مگر
یہ بتانے میں مجھے کتنے زمانے لگ گئے

کون روکے گا بکھرنے سے انہیں اب دوستو
آندھیوں کے ہاتھ پھر سے آشیانے لگ گئے
٭٭٭



اپنا دل تھام کسی یاد کی دہلیز پہ آ
’’آ کسی شام کسی یاد کی دہلیز پہ آ!‘‘

دیکھ آتے ہیں نظر تجھ کو مناظر کیسے
لے میرا نام کسی یاد کی دہلیز پہ آ

اب تو ہر گام ضرورت ہے تیری یادوں کی
اب تُو ہر گام کسی یاد کی دہلیز پہ آ

غمِ دنیا نہ کہیں چھین لے تجھ کو مجھ سے
چھوڑ سب کام کسی یاد کی دہلیز پہ آ

آج کی شام منانا ہے تیرے غم کو مجھے
آج کی شام کسی یاد کی دہلیز پہ آ
٭٭٭
ماخذ:
http://atifsaeed.urdupoet.net/toc.php
پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ،اور کتابیں ڈاٹ آئی فاسٹ نیٹ داٹ کام کی مشترکہ پیشکش
http://urdulibrary.org,  http://kitaben.ifastnet.com


