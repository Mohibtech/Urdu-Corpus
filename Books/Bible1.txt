


انجیل مقدس



خدائے پاک کا مقدس کلام جو عیسیٰ مسیحؑ پر اتارا گیا

جلد  ۱:  اناجیل اربعہ







متی

حضرت عیسیٰ المسیح کی انجیل شریف انجیل شریف کے ۲۷ پاروں میں میں سے پہلا پارہ جو متی رسول کی معرفت لکھا گیا 



رکوع ۱:سیدنا عیسیٰ المسیح کا شجرہ نسب

(۱)سیدنا عیسیٰ المسیح ابن داؤد ابن ابرہام کا نسب نامہ۔ (۲)ابرہام سے اضحاق پیدا ہوا اور اضحاق سے  یعقوب پیدا ہوا اور یعقوب سے یہوداہ اور اس کے بھائی پیدا ہوئے۔ (۳)اور یہوداہ سے فارص اور ازراح تمر سے پیدا ہوئے۔ اور  فارص سے حصرون پیدا ہوا اور حصرون سے رام پیدا ہوا۔ (۴)اور رام سے  عمینداب پیدا ہوا اور عمینداب سے نحسون پیدا ہوا اور نحسون سلمون پیدا ہوا۔ (۵)اور سلمون سے بوعز راحب سے پیداہوا اور بوعز سے عوبید روت سے پیدا ہوا اور عوبید سے یسی پیدا ہوا۔ (۶) اور یسی سے داؤد پیدا ہوا۔ 
	اور داؤد سے سلیمان اس عورت پیدا ہوا جو پہلے اور یاہ کی بیوی تھی۔ (۷)اور سلیمان سے رحبعام پیدا ہوا اور رحبعام سے ابیاہ پیدا ہوا اور ابیاہ سے آسایہ پیدا ہوا۔ (۸)اور آسا سے یہوسفط پیدا ہوا اور یہوسفط سے یورام پیدا ہوا اور یورام سے عزیا پیدا ہوا۔ (۹) اور عزیاہ سے یوتام پیدا ہوا اور یوتام  سے آخز پیدا ہوا اور آخز سے حزقیاہ پیدا ہوا۔ (۱۰)اور حزقیاہ سے منسی پیدا ہوا اور منسی سے امون پیدا ہوا اور امون سے یوسیاہ پیدا ہوا۔ (۱۱) اور گرفتار ہو کر بابل جانے کے زمانہ میں یوسیاہ سے یکونیاہ اور اس کے بھائی  پیدا ہوئے۔ 
	(۱۲)اور گرفتار ہو کر بابل جانے کے بعد یکونیاہ سے سیالتی ایل پیدا ہوا اور سیالتی ایل سے زر بابل پیدا ہوا۔ (۱۳)اورز ربابل سے ابیہودپیدا ہوا اور ابیہود سے الیاقیم پیدا ہوا اور الیاقم سے عازور پیدا ہوا۔ (۱۴) اور عازور سے صدوق پیدا ہوا اور صدوق سے اخیم پیدا ہوا اور اخیم سے الیہود پیدا ہوا۔ (۱۵)اور الیہود سے الیعزر پیدا ہوا اور الیعزر سے متان پیدا ہوا اور متان سے یعقوب پیدا ہوا۔ (۱۶)اور یعقوب سے یوسف پیدا ہوا۔ یہ بی بی  مریم کا شوہر تھے جن سے  سیدنا عیسیٰ پیدا ہوئے جو " مسیح " کہلاتے ہیں۔ 
	(۱۷)پس سب پشتیں ابرہام سے داؤد تک چودہ پشتیں ہوئیں اور داؤد سے لے کر گرفتار ہو کر بابل جانے تک چودہ پشتیں اور گرفتار ہو کر بابل جانے سے لے کر مسیح تک چودہ پشتیں ہوئیں۔ 


سیدنا عیسیٰ المسیح کی ولادتِ مبارک
	(۱۸)اب سیدنا عیسیٰ المسیح کی پیدائش اس طرح ہوئی کہ جب آپ کی والدہ ماجدہ حضرت مریم بتولہ کی منگنی حضرت یوسف کے ساتھ ہو گئی تو ان کے اکٹھے ہونے سے پہلے  وہ روحِ پاک کی قدرت سے حاملہ پا ئی گئیں۔ (۱۹) پس ان کے شوہر حضرت یوسف نے جو متقی اور پرہیزگار تھے اور آپ کو بدنام کرنا نہیں چاہتے تھے آپ کو چپکے سے چھوڑ دینے کا ارادہ کیا۔ (۲۰)وہ ان باتوں کو سوچ ہی رہے تھے کہ پروردگار کے فرشتہ نے آپ کو خواب میں دکھائی دے کر کہا اے یوسف  ابن داؤد! اپنی زوجہ مریم کو اپنے ہاں لے آنے سے نہ ڈرو کیونکہ جو اس کے پیٹ میں ہے وہ روح پاک کی قدرت سے ہے (۲۱)اس کے بیٹا ہو گا اور تم اس کا نام عیسیٰ رکھنا وہی اپنے لوگوں کو ان کے گناہوں سے نجات دے گا۔ (۲۲)یہ سب کچھ اس لئے ہوا کہ جو پروردگار نے نبی کی معرفت کہا تھا وہ پورا ہو کہ 
	(۲۳) دیکھو ایک کنواری حاملہ ہو گ اور بیٹا جنے گی اور اس کا نام عمانوایل رکھیں گے جس کا ترجمہ ہے خدا ہمارے ساتھ۔ (۲۴)پس حضرت یوسف نے نیند سے جاگ کر ویسا ہی کیا جیسا اللہ و تبارک تعالیٰ کے فرشتہ نے انہیں حکم دیا تھا اور آپ اپنی زوجہ محترمہ کو اپنے ہاں لے آئے۔ (۲۵)اور انہیں نہ جانا جب تک آپ کے بیٹا نہ ہوا اور اس کا نام عیسیٰ رکھا۔ 


رکوع ۲: مجوسیوں کی آمد

	(۱) جب سیدنا عیسیٰ المسیح ہیرودیس بادشاہ کے زمانہ میں  یہودیہ کے بیت لحم میں پیدا ہوئے تو دیکھو کئی  مجوسی پورب سے یروشلیم میں یہ کہتے ہوئے آئے کہ (۲) یہودیوں کا بادشاہ جو پیدا ہوا ہے وہ کہاں ہے ؟ کیونکہ پورب میں اس کا ستارہ دیکھ کر ہم اسے سجدہ کرنے آئے ہیں۔ (۳) یہ سن کر  ہیرودیس  بادشاہ اور اس کے ساتھ یروشلیم کے سب لوگ گھبرا گئے۔ (۴) اور اس نے قوم کے سب امامِ اعظموں اور شرح کے عالموں کو جمع کر کے ان سے پوچھا کہ " مسیح" کی ولادت کہاں ہونی چاہیے ؟(۵)انہوں نے  اس سے کہا  یہودیہ کے بیت لحم میں کیوں کہ نبی کی معرفت یوں لکھا گیا ہے کہ 
			(۶) اے بیت لحم یہوداہ کے علاقے 
			تو یہوداہ کے حاکموں میں ہرگز سب سے چھوٹا نہیں۔ 
			کیوں کہ تجھ میں سے ایک سردار نکلے گا
			جو میری امت اسرائیل کی گلہ بانی کرے گا۔ 
	(۷) اس پر ہیرودیس نے مجوسیوں کو چپکے سے بلا کران سے تحقیق  کی کہ ستارہ کس وقت دکھائی دیا تھا۔ (۸) اور یہ کہہ کر انہیں بیت اللحم  کو بھیجا کہ جا کر اس بچے کی بابت ٹھیک ٹھیک دریافت کرو اور جب وہ ملے تو مجھے خبر دو تاکہ میں بھی  آ کر اسے سجدہ کروں۔ (۹)وہ بادشاہ کی بات سن کر روانہ ہوئے اور دیکھو جو ستارہ انہوں نے پورب میں دیکھا تھا وہ ان کے آگے آگے چلا۔ یہاں تک کہ اس جگہ کے اوپر جا کر ٹھہر گیا جہاں وہ بچہ تھا۔ (۱۰) وہ ستارے کو دیکھ کر نہایت خوش ہوئے۔ (۱۱) اور اس گھر میں پہنچ کر  بچے کو اس کی والدہ حضرت مریم بتولہ کے پاس دیکھا اور اس کے آگے گر کر سجدہ ریز ہوئے اور اپنے ڈبے کھول کر سونا اور لبان اور مُر اس کو نذر کیا۔ (۱۲) اور ہیرودیس  کے پاس پھر نہ جانے کی ہدایت خواب میں پا کر دوسری رہ سے اپنے ملک کو روانہ ہوئے۔ 


مصر کی جانب ہجرت
	(۱۳)جب وہ روانہ ہو گئے تو دیکھو اللہ و تبارک تعالیٰ کے فرشتہ نے حضرت یوسف کو کشف میں دکھائی دے کر کہا اٹھو، بچے اور اس کی والدہ کو ساتھ لے کر مصر کو بھاگ جاؤ اور جب تک کہ میں تم سے نہ کہوں وہیں رہنا کیوں کہ  ہیرودیس اس بچے کو تلاش کرنے کو ہے تاکہ اسے ہلاک کرے۔ (۱۴) پس وہ اٹھے اور رات کے وقت بچے اور اس کی والدہ کو ساتھ لے کر مصر کو ہجرت کر گئے۔ (۱۵) اور ہیرودیس  کے مرنے تک وہیں قیام کیا جو پروردگارِ عالم نے نبی کی معرفت کہا تھا وہ پورا ہو کہ  مصر میں سے میں نے اپنے محبوب کو بلایا۔ 
قتلِ معصوماں 
	(۱۶) جب ہیرودیس نے دیکھا کہ مجوسیوں نے میرے ساتھ مذاق کیا تو نہایت غصے ہوا اور آدمی بھیج کر بیت لحم اور اس کی سب سرحدوں کے اندر کے ان سب لڑکوں کو قتل کروا دیا جو دو دو برس کے یا اس سے چھوٹے تھے۔ اس وقت کے حساب سے جو اس نے مجوسیوں سے تحقیق کی تھی۔ (۱۷) اس وقت  وہ بات پوری ہوئی  جو  یرمیاہ نبی کی معرفت کہی گئی تھی کہ (۱۸)رامہ میں آواز سنائی دی۔ 
     رونا اور بڑا ماتم 
     راخل اپنے بچوں کو رو رہی ہے 
         اور تسلی قبول نہیں کرتی اس لئے کہ وہ نہیں ہیں۔ 
مصر سے واپسی
(۲۱)جب ہیرودیس مرگیا تو دیکھو اللہ و تبارک تعالیٰ کے فرشتہ نے مصر میں حضرت یوسف کو کشف میں دکھائی دے کر کہا کہ (۲۰) اٹھو اس بچے اور اس کی والدہ لے کر اسرائیل  کے ملک میں چلے جاؤ جو بچے کی جان کے خواہاں تھے وہ مر گئے۔ (۲۱)پس وہ اٹھے اور بچے اور اس کی ماں کو ساتھ لے کر اسرائیل کے ملک میں تشریف لے آئے۔ (۲۲) مگر جب سنا کہ ارخلاؤس اپنے باپ ہیرودیس کی جگہ یہودیہ میں بادشاہی کرتا ہے تو وہاں جانے سے ڈرے اور کشف میں ہدایت پا کر گلیل کے علاقہ کو تشریف لے گئے۔ (۲۳) اور ناصرۃ نام ایک شہر میں جا بسے تاکہ جو نبیوں کی معرفت کہا گیا تھا وہ پورا ہو کہ وہ(یعنی سیدنا عیسیٰ) ناصری کہلائیں گے۔ 

رکوع ۳: حضرت یحییٰ اصطباغی دینے والی کی تبلیغ
     
      (۱)ان دنوں میں حضرت یحییٰ اصطباغ دینے والے تشریف لائے اور یہودیہ کے بیابان میں یہ تبلیغ کرنے لگے کہ (۲)توبہ کرو کیونکہ  " آسمان کی بادشاہی " نزدیک آ گئی ہے۔ (۳) یہ وہی ہیں جن کا ذکر یسعیاہ نبی کی معرفت یوں ہوا کہ  
     بیابان میں پکارنے والے کی آواز آتی ہے کہ 
     پروردگار کی راہ تیار کو 
     اس کے راستے سیدھے بناؤ۔ 
     (۴) حضرت یحییٰ اونٹ کے بالوں کی پوشاک پہنے اور چمڑے کا پٹکا اپنی کمر سے باندھے رہتے تھے اور آپ کی خوراک  ٹڈیاں اور جنگلی شہد تھا۔ (۵)اس وقت  یروشلیم اور سارے یہودیہ اور یردن کے گرد و نواح کے سب لوگ نکل کر آپ کے پاس گئے۔ (۶)اور اپنے گناہوں کا اقرار کر کے دریائے یردن میں آپ سے اصطباغ لیا۔ (۷) مگر جب آپ نے بہت سے فریسیوں، اور صدوقیوں کو اصطباغ کے لئے اپنے پاس آتے دیکھا تو ان سے فرمایا اے سانپ کے بچو! تم کو کس نے جتا دیا کہ  آنے والے غضب سے بھاگو؟ (۸) پس توبہ کے موافق پھل لاؤ۔ (۹)اور اپنے دلوں میں یہ کہنے کا خیال نہ کرو کہ ابرہام ہمارے جدِ امجد ہے کیونکہ میں تم سے کہتا ہوں کہ پروردگارِ عالم  ان پتھروں سے ابرہام کے لئے اولاد پیدا کر سکتے ہیں۔ (۱۰) اور اب درختوں کی جڑ پر کلہاڑا رکھا ہوا ہے۔ پس جو درخت  اچھا پھل نہیں لاتا وہ کاٹا اور آگ میں ڈالا جاتا ہے۔ (۱۱)میں تو تم کو توبہ کے لئے پانی سے اصطباغ دیتا ہوں لیکن جو میرے بعد آتے ہیں وہ مجھ سے زور آور ہیں۔ میں ان کی جوتیاں اٹھانے کے لائق نہیں۔ وہ تم کو روحِ پاک اور آگ سے اصطباغ دیں گے۔ (۱۲) ان کا چھاج ان کے ہاتھ میں ہے اور وہ اپنے کھلیان کو خوب صاف کرے گا اور اپنے گیہوں کو تو کھتے میں جمع کرے گا بھوسی کو اس آگ میں جلائے گا جو بجھنے کی نہیں۔ 
سیدنا عیسیٰ المسیح کا اصطباغ
(۱۳) اس وقت عیسی ٰ المسیح گلیل سے یردن کے کنارے حضرت یحییٰ کے پاس ان سے  اصطباغ لینے تشریف لائے۔ (۱۴) مگر حضرت یحییٰ یہ کہہ کر آپ کو منع کرنے لگے کہ میں تو آپ سے اصطباغ لینے کا محتاج ہوں اور آ پ میرے پاس تشریف لائے ہیں ؟ (۱۵) سیدنا عیسیٰ المسیح نے فرمایا اب تم ہونے ہی دو کیونکہ ہمیں اسی طرح ساری نیکی پوری کرنا مناسب ہے۔ اس پر انہوں نے ہونے دیا۔ (۱۶) اور سیدنا عیسیٰ المسیح اصطباغ لے کر فی الفور پانی سے کے پاس سے اوپر تشریف لائے اور دیکھو آپ کے لئے آسمان  کھل گیا اور حضرت یحییٰ نے روحِ خدا کو کبوتر کی مانند اترتے اور اپنے اوپر  آتے دیکھا۔ (۱۷) اور دیکھو آسمان سے یہ آواز آئی کہ یہ میرا پیارا محبوب ہے جس سے میں خوش ہوں۔ 


رکوع ۴: سیدنا عیسیٰ المسیح کی آزمائش

	(۱) اس وقت روحِ پاک سیدنا عیسیٰ کو جنگل میں لے گیا تاکہ ابلیس سے آزمائیں جائیں۔ (۲)اور چالیس دن اور چالیس رات فاقہ  کر کے آخر کو آپ کو بھوک لگی۔ (۳) اور آزمانے والے نے پاس آ کر آپ سے کہا اگر تم ابن اللہ ہو تو فرما ؤ کہ یہ پتھر روٹیاں بن جائیں۔ (۴) آپ نے جواب میں فرمایا لکھا ہے کہ  آدمی صرف روٹی ہی سے جیتا نہ رہیگا بلکہ ہر بات سے جو اللہ و تبارک تعالیٰ کے منہ  سے نکلتی ہے۔ (۵) تب ابلیس آپ کو مقدس شہر میں لے گیا اور بیت اللہ کے کنگرے پر کھڑا کر کے آپ سے کہا۔ (۶) اگر تم ابن اللہ ہو تو اپنے تئیں نیچے گرا دو کیونکہ لکھا ہے کہ 
	وہ تمہاری بابت  اپنے فرشتوں کو حکم دے گا 
	اور وہ تمہیں ہاتھوں پر اٹھا لیں گے 
	ایسا نہ ہو کہ تمہارے پاؤں کو پتھر سے ٹھیس لگے۔ 
(۷)سیدنا عیسیٰ المسیح نے اس سے فرمایا یہ بھی لکھا ہے کہ  تم رب العالمین کی آزمائش نہ کرو۔ (۸) پھر ابلیس آپ کو بہت اونچے پہاڑ پر لے گیا اور دنیا کی سب سلطنتیں اور ان کی شان و شوکت  آپ کو دکھائی۔ (۹) اور آپ سے کہا کہ اگر تم جھک کر مجھے سجدہ کرو تو یہ سب کچھ تمہیں دے دوں گا۔ (۱۰) سیدنا عیسیٰ المسیح نے اس سے فرمایا اے شیطان مردود دور ہو کیونکہ لکھا ہے کہ تم اپنے پروردگار کو سجدہ کرو اور صرف اسی کی عبادت کرو۔ (۱۱) ابلیس آپ کے پاس سے چلا گیا اور دیکھو فرشتے آ کر آپ کی خدمت کرنے لگے۔ 
علاقۂ گلیل سے سیدنا عیسیٰ المسیح کی تبلیغ کا آغاز
	(۱۲) جب آپ نے سنا کہ حضرت یحییٰ پکڑوا دیئے گئے ہیں تو گلیل کو ہجرت کر گئے۔ (۱۳) اور ناصرۃ کو چھوڑ کر کفرنحوم جو جھیل کے کنارے زبولون اور نفتالی کی سرحد پر ہے۔ ( ۱۴) تاکہ جو یسعیاہ نبی کی معرفت کہا گیا تھا وہ پوا ہو کہ۔ 
		(۱۵) زبولون کا علاقہ اور نفتالی کا علاقہ  دریا کی راہ یردن کے پار غیر قوموں کی گلیل 
		(۱۶)یعنی جو لوگ اندھیرے میں بیٹھے تھے 
		انہوں نے بڑی روشنی دیکھی 
		اور جو موت  کے ملک اور سایہ میں بیٹھے تھے ان پر روشنی چمکی 
	(۱۷) اس وقت سے سیدنا عیسیٰ المسیح نے تبلیغ کرنا اور یہ کہنا شروع کیا کہ توبہ کرو کیونکہ آسمان کی بادشاہی نزدیک آ گئی ہے۔ 
چار ماہی گیروں کا چناؤ
(۱)اور آپ نے گلیل کی جھیل کے کنارے پھرتے ہوئے دو بھائیوں یعنی شمعون کو جو پطرس کہلاتا ہے اور اس کے بھائی اندریاس کو جھیل میں جال ڈالتے دیکھا کیونکہ وہ ماہی گیر تھے (۱۹) اور ان سے فرمایا میرے پیچھے چلے آؤ میں تم کو آدم گیر بناؤں گا (۲۰) وہ فوراً چھوڑ کر آپ کے پیچھے ہو لئے۔ (۲۱) اور وہاں سے آگے بڑھ کر آپ نے اور دو بھائیوں یعنی زبدی کے بیٹے یعقوب اور اس کے بھائی یحییٰ کو دیکھا کہ اپنے والد  زبدی کے ساتھ کشتی پر اپنے جالوں کی مرمت کر رہے ہیں اور ان کو بلایا۔ (۲۲) وہ فوراً  کشتی اور اپنے والد کو چھوڑ کر آپ کے پیچھے ہو لئے۔ 
تعلیمی، عبادتی اور شفائیہ تبلیغ
     (۲۳) اور سیدنا عیسیٰ المسیح تمام گلیل میں پھرتے رہے اور ان کے عبادت خانوں، میں تعلیم دیتے اور بادشاہی کی خوشخبری  کی تبلیغ کرتے اور لوگوں کی ہر طرح کی بیماری اور ہر طرح کی کمزوری کو دور کرتے رہے۔ (۲۴) اور آپ کی شہرت تمام سوریہ  میں پھیل گئی اور لوگ  سب بیماروں کو جو طرح طرح  کی بیماریوں اور تکلیفوں میں گرفتار تھے اور ان کو جن میں بد روحیں تھیں اور مرگی والوں اور مفلوجوں کو آپ کے پاس لائے اور آپ نے ان کو اچھا کیا۔ ( ۲۵) اور گلیل اور دکپلس اور یروشلیم اور یہودیہ اور یردن کے پار سے بڑی بھیڑ آپ کے پیچھے ہو لی۔ 
     

رکوع ۵: خطبۃ الجبل

	(۱) آپ اس بھیڑ کو دیکھ کر ایک اونچی جگہ پر تشریف لے گئے اور جب بیٹھ گئے تو آپ کے صحابہ کرام  آپ کے پاس آئے (۲) اور پھر آپ اپنی زبانِ مبارک سے یوں ارشاد فرمانے لگے۔ 
حقیقی خوشی
			(۳) مبارک ہیں وہ جو دل کے غریب ہیں کیونکہ آسمان کی بادشاہی ان ہی کی ہے۔ 
			(۴) مبارک ہیں وہ جو غمگین ہیں کیونکہ وہ تسلی پائیں گے۔ 
			(۵)مبارک ہیں وہ جو حلیم ہیں کیونکہ  وہ زمین کے وارث ہوں گے۔ 
			(۶) مبارک ہیں وہ جو نیکی کے بھوکے اور پیاسے ہیں کیونکہ وہ آسودہ ہوں گے۔ 
			(۷) مبارک ہیں وہ جو رحم دل ہیں کیونکہ ان پر رحم کیا جائے گا۔ 
			(۸) مبارک ہیں وہ جو پاک دل ہیں کیونکہ وہ اللہ و تبارک تعالیٰ  کو دیکھیں گے۔ 
			(۹) مبارک ہیں وہ جو صلح کراتے ہیں کیونکہ وہ پروردگار کے پیارے کہلائیں گے۔ 
			(۱۰) مبارک ہیں وہ جو نیکی کے سبب سے ستائے گئے ہیں کیونکہ  " آسمان کی بادشاہی " ان ہی کی ہے۔ (۱۱) جب میرے سبب سے لوگ تم کو لعن طعن  کریں گے اور ستائیں گے اور ہر طرح کی بری باتیں  تمہاری نسبت  ناحق کہیں گے تو تم مبارک ہو گے۔ (۱۲) خوشی کرنا اور نہایت شادمان ہونا کیونکہ  آسمان پر تمہارا  اجر بڑا ہے اس لئے  کہ لوگوں نے ان نبیوں کو بھی جو تم سے پہلے تھے اسی طرح ستایا تھا۔ 
نمک اور نور
	(۱۳)تم زمین کے نمک ہو لیکن اگر نمک مزہ جاتا رہے تو وہ کس چیز سے نمکین کیا جائے گا ؟ پھر وہ کسی کام کا نہیں سوا اس کے کہ باہر پھینکا جائے اور آدمیوں کے پاؤں کے نیچے روندا جائے۔ (۱۴) تم دنیا کے نور ہو۔ جو شہر پہاڑ پر بسا ہے وہ چھپ نہیں سکتا۔ (۱۵) اور چراغ جلا کر پیمانے کے نیچے نہیں بلکہ چراغ دان پر رکھتے ہیں تو اس سے گھر کے سب لوگوں کو روشنی پہنچتی ہے۔ (۱۶) اسی طرح تمہاری روشنی آدمیوں کے سامنے چمکے تاکہ وہ تمہارے  نیک کاموں کو دیکھ کر تمہارے پروردگار کی جو آسمان پر تمجید کریں۔ 
اِکمالِ شریعت
	(۱۷) یہ نہ سمجھو کہ میں توریت  یا نبیوں کی کتابوں کو منسوخ کرنے آیا ہوں۔ منسوخ کرنے نہیں بلکہ پورا کرنے آیا ہوں۔ (۱۸) کیونکہ میں تم سے سچ کہتا ہوں کہ جب تک  آسمان اور زمین ٹل نہ جائیں ایک نقطہ یا ایک شوشہ توریت سے ہرگز نہ ٹلے گا جب تک سب کچھ پورا نہ ہو جائے۔ (۱۹) پس جو کوئی  ان سے چھوٹے سے چھوٹے  حکموں میں سے بھی کسی کو توڑے گا اور یہی آدمیوں کو سکھائے گا وہ "آسمان کی بادشاہی  میں سب سے چھوٹا کہلائے گا لیکن جو ان پر عمل کرے گا اور ان کی تعلیم دے گا وہ آسمان کی بادشاہی میں بڑا  کہلائے گا۔ (۲۰) کیونکہ میں تم سے کہتا ہوں کہ اگر تمہاری نیکی فقیہوں اور فریسیوں کی نیکی سے زیادہ نہ ہو گی تو تم آسمان کی بادشاہی میں ہر گز داخل نہ ہو گے۔ 
غصہ کے بارے میں درس 
	(۲۱) تم سن چکے ہو کہ اگلوں سے کہا گیا تھا کہ خون نہ کرنا اور جو کوئی خون کرے گا وہ عدالت کی سزا کے لائق ہو گا۔ (۲۲) لیکن میں تم سے یہ کہتا ہوں جو کوئی اپنے بھائی پر غصے ہو گا وہ عدالت کی سزا کے لائق ہو گا اور جو کوئی  اپنے بھائی کو پاگل کہے گا وہ صدر عدالت  کی سزا کے لائق ہو گا اور جو اس کو احمق کہے گا وہ آتشِ جہنم کا سزا وار ہو گا۔ (۲۳) پس اگر تم قربان گاہ پر اپنی قربانی  پیش کر رہے ہو اور وہاں تمہیں یاد آئے کہ میرے بھائی کو مجھ سے کچھ شکایت ہے۔ (۲۴) تو وہیں قربان گاہ کے آگے اپنی قربانی چھوڑ دو اور جا کر پہلے اپنے بھائی سے ملاپ کرو۔ تب آ کر اپنی قربانی پیش کرو۔ (۲۵) جب تک اپنے مُدعی  کے ساتھ راہ میں ہو اس سے جلد صلح کر لو۔ کہیں ایسا نہ ہو کہ مُدعی  تمہیں منصف  کے حوالہ کر دے اور منصف تمہیں سپاہی کے حوالہ کر دے اور تم قید خانہ میں ڈالے جاؤ۔ (۲۶) میں تم سے سچ کہتا ہوں کہ جب تک تم کوڑی کوڑی ادا نہ کر دو گے وہاں سے ہرگز نہ چھوٹو گے۔ 
زنا کے بارے میں درس
	(۲۷)تم سن چکے ہو کہا گیا تھا کہ زنا نہ کرنا۔ (۲۸) لیکن میں تم سے یہ کہتا ہوں کہ جس کسی نے بُری خواہش سے کسی عورت پر نگاہ کی وہ اپنے دل میں اس کے ساتھ زنا کر چکا۔ (۲۹) اگر تمہاری دہنی آنکھ تمہیں  ٹھوکر کھلائے تو اسے نکال کر اپنے پاس سے پھینک دو کیوں کہ تمہارے  لئے یہی  بہتر ہے کہ تمہارے  اعضا میں سے ایک  جاتا رہے اور تمہارا بدن جہنم میں نہ ڈالا جائے۔ (۳۰)اور اگر تمہارا دہنا ہاتھ تمہیں ٹھوکر  کھلائے تو اس کو کاٹ کر اپنے پاس سے پھینک دو کیونکہ  تمہارے لئے یہی بہتر ہے کہ تمہارے  اعضا میں سے ایک جاتا رہے اور تمہارا سارا بدن جہنم میں نہ جائے۔ 
طلاق  کے بارے میں درس
	(۳۱) یہ بھی کہا گیا تھا کہ جو کوئی بیوی کو چھوڑے اسے طلاق نامہ لکھ دے۔ (۳۲) لیکن میں تم سے یہ کہتا ہوں کہ جو کوئی اپنی بیوی کو حرام کے سوا کسی اور سبب سے چھوڑ دے وہ اس سے زنا کراتا ہے اور جو کوئی اس چھوڑی ہوئی سے بیاہ کرے وہ زنا کرتا ہے۔ 
قسم کے بارے میں درس
	(۳۳) پھر تم سن چکے ہو کہ اگلوں سے کہا گیا تھا کہ جھوٹی قسم نہ کھانا بلکہ اپنی قسمیں پروردگار کے لئے پوری کرنا۔ (۳۴) لیکن میں تم سے یہ کہتا ہوں کہ بالکل قسم نہ کھانا، نہ تو آسمان کی کیونکہ وہ رب العالمین  کا تخت ہے۔ (۳۵) نہ زمین کی کیونکہ وہ اس کے پاؤں کی چوکی ہے۔ نہ یروشلیم کی کیونکہ وہ بزرگ بادشاہ کا شہر ہے۔ (۳۶) نہ اپنے سر کی قسم کھانا کیونکہ تم ایک بال کو بھی سفید  یا کا لا نہیں کر سکتے۔ (۳۷) بلکہ تمہارا کلام ہاں ہاں یا نہیں نہیں  ہو کیونکہ جو اس سے زیادہ ہے وہ بدی سے ہے 
بدلہ لینے کے بارے میں درس
	(۳۸) تم سن چکے ہو کہا گیا تھا کہ آنکھ کے بدلے آنکھ اور دانت کے بدلے دانت۔ (۳۹) لیکن میں تم سے یہ کہتا ہوں کہ شریر کا مقابلہ نہ کرنا بلکہ جو کوئی  تمہارے دہنے گال پر طمانچہ مارے دوسرا بھی اس کی طرف پھیر دو۔ (۴۰) اور اگر کوئی  تم پر نالش کر کے تمہارا کُرتا لینا چاہے تو چوغہ بھی اسے لے لینے دو۔ (۴۱)اور جو کوئی  تمہیں ایک کوس بیگار میں لے جائے اس کے ساتھ دو کوس چلے جاؤ۔ (۴۲)جو کوئی تم سے مانگے اسے دو اور جو تم سے قرض چاہے اس سے منہ نہ موڑو۔ 
دشمنوں کے لئے محبت
	(۴۳) تم سن چکے ہو کہا گیا تھا کہ اپنے پڑوسی سے محبت رکھو اور اپنے دشمن سے عداوت۔ (۴۴)لیکن میں تم سے یہ کہتا ہوں کہ اپنے دشمنوں سے محبت رکھو اور اپنے ستانے والوں کے لئے دعا کرو۔ (۴۵) تاکہ تم اپنے پروردگار کے جو آسمان پر ہے پیارے ٹھہرو کیونکہ وہ اپنے سورج کو بدوں اور نیکوں دونوں پر چمکاتا ہے اور دیانتدار اور بددیانت  دونوں پر مینہ برساتا ہے۔ (۴۶) کیونکہ اگر تم اپنے محبت رکھنے والوں ہی سے محبت  رکھو تو تمہارا لئے کیا اجر ہے ؟ کیا محصول لینے والے بھی ایسا نہیں کرتے ؟(۴۷)اور اگر تم فقط اپنے  بھائیوں ہی کو سلام کرو تو کیا زیادہ کرتے ہو؟ مشرکین  بھی ایسا نہیں کرتے ؟ (۴۸) پس  چاہیے کہ تم کامل ہو جیسا تمہارا پروردگار  کامل ہے۔ 


رکوع ۶: خیرات کے بارے میں درس

	(۱) خبر دار اپنے دیانتداری کے کام آدمیوں کے سامنے دکھانے کے لئے نہ کرو۔ نہیں تو تمہارے پروردگار کے پا س جو آسمان پر ہے تمہارے لئے کچھ اجر نہیں ہے۔ 
(۲)پس جب تم خیرات کرو تو اپنے آگے نرسنگا نہ بجوا جیسا منافق عبادت خانوں اور کوچوں میں کرتے ہیں تاکہ لوگ ان کی بڑائی کریں۔ میں تم سے سچ کہتا ہوں کہ وہ اپنا اجر پا چکے۔ (۳) بلکہ جب تم خیرات  کرو تو جو تمہارا دہنا ہاتھ کرتا ہے اسے تمہارا بایاں ہاتھ نہ جانے۔ (۴) تاکہ تمہاری خیرات  پوشیدہ رہے۔ اس صورت میں تمہارا پروردگار  جو پوشیدگی میں دیکھتا ہے تمہیں اجر دے گا۔ 
دعا کے بارے میں درس
(۵)اور جب تم دعا کرو تو منافقوں کی مانند نہ بنو  کیونکہ وہ عبادت خانوں میں اور بازاروں کے موڑوں پر کھڑے ہو کر دعا کرنا پسند کرتے ہیں  تاکہ لوگ ان کو دیکھیں۔ میں تم سے سچ کہتا ہوں کہ وہ اپنا اجر پا چکے۔ (۶) بلکہ جب تم دعا کرو تو اپنی کوٹھڑی میں جاؤ اور دروازہ بند کر کے اپنے پروردگار سے جو پوشیدگی میں ہے دعا کرو۔ اس صورت میں تمہارا پروردگار جو پوشیدگی میں دیکھتا ہے تمہیں اجر عطا کرے گا۔ (۷) اور دعا کرتے وقت مشرکین کی طرح طرح بک بک نہ کرو کیونکہ وہ سمجھتے ہیں کہ ہمارے بہت بولنے  کے سبب سے ہماری سنی جائے گی۔ (۸)پس ان کی مانند نہ بنو کیوں کہ تمہارا پروردگار تمہارے مانگنے سے پہلے ہی جانتا ہے کہ تم کن کن چیزوں کے محتاج ہو(۹) پس تم اس طرح دعا کیا کرو کہ اے ہمارے باپ (پروردگار) آپ جو آسمان پر ہیں آپ کا نام پاک مانا جائے۔ (۱۰) آپ کی بادشاہی آئے۔ آپ مرضی جیسی آسمان پر پوری ہوتی ہے زمین پر بھی ہو۔ (۱۱)ہماری روز کی روٹی آج ہمیں عطا کیجئے۔ (۱۲)اور جس طرح ہم نے اپنے قرضداروں کو معاف کیا ہے آپ بھی ہمارے قرض معاف کیجئے۔ (۱۳) اور ہمیں آزمائش  میں نہ لائیے بلکہ برائی سے بچائیے۔ (کیونکہ بادشاہی اور قدرت اور جلال ہمیشہ آپ ہی کے ہیں آمین۔ ) (۱۴) اس لئے کہ اگر تم آدمیوں کے قصور معاف کرو گے تو تمہارا پروردگار  بھی تم کو معاف کرے گا۔ (۱۵) اور اگر تم آدمیوں کے قصور معاف نہ کرو گے تو تمہارا پروردگار بھی تمہارے قصور معاف نہ کرے گا
روزہ کے بارے میں درس
	(۱۶) اور جب تم روزہ رکھو تو منافقین کی طرح اپنی صورت اداس نہ بناؤ کیونکہ وہ اپنا منہ بگاڑ تے ہیں تاکہ لوگ ان کو روزہ دار جانیں۔ میں تم سے سچ کہتا ہوں کہ وہ اپنا اجر پا چکے۔ (۱۷) بلکہ جب تم روزہ رکھو تو اپنے سر میں تیل ڈالو اور منہ دھو۔ (۱۸) تاکہ آدمی نہیں بلکہ تمہارا پروردگار جو پوشیدگی میں ہے تمہیں روزہ دار جانے۔ اس صورت میں تمہارا پروردگار  جو پوشیدگی میں دیکھتا ہے تمہیں اجر عطا کرے  گا۔ 
آسمان میں خزانہ
	(۱۹) اپنے واسطے زمین پر مال جمع نہ کرو جہاں کیڑا اور زنگ خراب کرتا ہے اور جہاں چور نقب لگاتے اور چراتے ہیں۔ (۲۰) بلکہ اپنے لئے  آسمان پر مال جمع کرو جہاں نہ کیڑا خراب کرتا ہے اور نہ وہاں چور نقب لگاتے اور چراتے ہیں۔ (۲۱) کیونکہ جہاں تمہارا مال ہے وہیں تمہارا دل بھی لگا رہے گا۔ 
بدن کا چراغ
	(۲۲) بدن کا چراغ آنکھ ہے۔ پس اگر تمہاری آنکھ درست ہو تو تمہارا سارا بدن روشن ہو گا۔ (۲۳) اور اگر تمہاری  آنکھ خراب ہو تو تمہارا سارا بدن تاریک ہو گا۔ پس اگر وہ روشنی جو تم میں ہے تاریکی ہو تو تاریکی کیسی بڑی ہو گی !۔ 
خدا  تعالی اور دولت
	(۲۴)کوئی آدمی دو مالکوں کی خدمت نہیں کر سکتا کیونکہ یا تو ایک سے عداوت رکھے گا اور دوسرے سے محبت یا ایک سے ملا رہے گا اور دوسرے کو ناچیز جانے گا۔ تم خدا  تعالیٰ اور دولت دونوں کی خدمت نہیں کر سکتے۔ (۲۵)اس لئے میں تم سے کہتا ہوں اپنی جان کی فکر نہ کرنا کہ ہم کیا کھائیں گے یا کیا پئیں گے ؟ اور نہ اپنے بدن کی کیا پہنیں گے ؟ کیا جان خوراک سے اور بدن پوشاک سے بڑھ کر نہیں ؟ (۲۶)ہوا کے پرندوں کو دیکھو نہ بوتے ہیں نہ کاتتے۔ نہ کوٹھیوں میں جمع کرتے ہیں تو بھی تمہارا  پروردگار  ان کو کھلاتا ہے۔ کیا تم ان سے زیادہ قدر نہیں رکھتے ؟ (۲۷) تم میں ایسا کون ہے جو فکر کر کے اپنی  عمر میں ایک گھڑی بھی بڑھا سکے ؟ (۲۸) اور پوشاک کے لئے کیوں  فکر کرتے ہو ؟ جنگلی سوسن کے درختوں کو غور سے دیکھو کہ وہ کس طرح بڑھتے ہیں۔ وہ نہ محنت کرتے نہ کاتتے ہیں۔ (۲۹) تو بھی میں تم سے کہتا ہوں کہ سلیمان بھی باوجود  اپنی ساری شان و شوکت  کے ان میں سے کسی کی مانند ملبُس نہ تھا۔ (۳۰)پس جب پروردگار میدان کی گھاس کو جو آج ہے کل تنور میں جھونکی جائے گی ایسی پوشاک پہناتا ہے تو اے کم اعتقاد و تم کو کیوں نہ پہنائے گا ؟ (۳۱) اس لئے فکر مند ہو کر یہ نہ کہو کہ ہم کیا کھائیں گے یا کیا پئیں گے یا کیا پہنے گئے ؟ (۳۲) کیونکہ ان سب چیزوں کی تلاش میں مشرکین رہتے ہیں اور تمہارا پروردگار جانتا ہے کہ تم ان سب چیزوں کے محتاج ہو۔ (۳۳) بلکہ تم پہلے اس کی بادشاہی اور اس کی سچائی تلاش کرو تو یہ سب چیزیں بھی تم کو مل جائیں گی۔ (۳۴) پس کل کے لئے فکر نہ کرو کیونکہ کل کا دن اپنے لئے آپ فکر کر لے گا۔ آج کے لئے آج ہی کا دکھ کافی ہے۔ 



رکوع ۷: عیب جوئی

	(۱) عیب جوئی نہ کرو کہ تمہاری بھی عیب جوئی نہ کی جائے۔ (۲)کیونکہ جس طرح تم عیب جوئی کرتے ہو اسی طرح تمہاری  بھی عیب جوئی کی جائے گی اور جس پیمانہ سے تم ناپتے ہو اسی سے تمہارے واسطے ناپا جائے گا۔ (۳) تم کیوں اپنے بھائی  کی آنکھ کے تنکے کو دیکھتے ہو اور اپنی آنکھ کے شہتیر  پر غور نہیں کرتے ؟ (۴) اور جب تمہاری ہی آنکھ میں شہتیر ہے تو تم اپنے بھائی  سے کیوں کر کہہ سکتے ہو کہ لاؤ تمہاری آنکھ سے تنکا نکال دوں ؟ (۵) اے منافقو پہلے اپنی آنکھ میں سے شہتیر  نکالو پھر اپنے بھائی  کی آنکھ میں سے تنکے کو اچھی طرح  دیکھ کر نکال سکو گے۔ 
	(۶)پاک چیز کتوں کو نہ دو اور اپنے موتی سوروں کے آگے نہ ڈالو۔ ایسا نہ ہو کہ وہ ان کو پاؤں تلے روندیں اور پلٹ کر تم کو پھاڑیں۔ 
مانگو، ڈھونڈو، پاؤ
	(۷) مانگو تو تم کیا عطا کیا جائے گا۔ ڈھونڈو تو پاؤ گے۔ دروازہ کھٹکھٹاؤ تو تمہارے واسطے کھولا جائے گا۔ (۸) کیونکہ جو کوئی مانگتا ہے اسے ملتا ہے اور جو ڈھونڈتا ہے وہ پاتا ہے اور جو کھٹکھٹاتا ہے اس کے واسطے کھولا جائے گا۔ (۹) تم میں ایسا کون سا آدمی ہے کہ اگر اس کا بیٹا اس سے روٹی مانگے  تو وہ اسے پتھر دے ؟ (۱۰) یا اگر مچھلی مانگے تو اسے سانپ دے ؟ (۱۱) پس جب کہ تم بُرے ہو کر اپنے بچوں کو اچھی چیزیں  دینا جانتے ہو تو تمہارا پروردگار  جو آسمان پر ہے اپنے مانگنے والوں کو اچھی چیزیں کیوں نہ عطا فرمائے گا ؟(۱۲) پس جو کچھ تم چاہتے ہو کہ لوگ تمہارے ساتھ کریں وہی تم بھی ان کے ساتھ کرو کیونکہ توریت اور نبیوں کی تعلیم یہی ہے۔ 


تنگ دروازہ
	(۱۳) تنگ دروازہ سے داخل ہو کیونکہ وہ دروازہ چوڑا ہے اور وہ راستہ کشادہ ہے جو ہلاکت کو پہنچاتا ہے اور اس سے داخل ہونے والے بہت ہیں۔ (۱۴) کیونکہ وہ دروازہ تنگ ہے اور وہ راستہ سکڑا ہے جو زندگی کو پہنچاتا ہے اور اس کے پانے والے تھوڑے ہیں۔ 
درخت اور اس کے پھل
	(۱۵) جھوٹے نبیوں سے خبر دار رہو جو تمہارے پاس بھیڑوں کے بھیس میں آتے ہیں مگرباطن میں پھاڑنے والے بھیڑئیے ہیں۔ (۱۶)ان کے پھلوں سے تم ان کو پہچان لو گے۔ کیا جھاڑیوں سے انگور یا اونٹ کٹاروں سے انجیر توڑتے ہیں ؟( ۱۷) اسی طرح  ہر ایک اچھا درخت  اچھا پھل لاتا ہے اور برا درخت  برا پھل لاتا ہے ؟ (۱۸) اچھا درخت  بُرا پھل نہیں لا سکتا اور نہ بُرا درخت  اچھا پھل لا سکتا ہے ؟ (۱۹) جو درخت  اچھا پھل نہیں لاتا وہ کاٹا اور آگ میں ڈالا جاتا ہے۔ (۲۰) پس ان کے پھلوں سے تم ان کو پہچان لو گے۔ 
میں تمہیں نہیں جانتا
	(۲۱) جو مجھ سے اے مولا اے مولا کہتے ہیں ان میں سے ہر ایک "آسمان کی بادشاہی " میں داخل نہ ہو گا مگر وہی جو میرے پروردگار کی رضا کو پورا کرتا ہے۔ (۲۲) اس دن بہتیرے مجھ سے کہیں گے اے مولا، اے مولا ! کیا ہم نے آپ کے نام سے نبوت نہیں کی اور آپ کے نام سے بد روحوں کو نہیں نکالا اور آپ کے نام سے بہت سے معجزے نہیں دکھائے ؟ (۲۳) اس وقت میں ان سے صاف کہہ دوں گا کہ میری کبھی تم سے واقفیت نہ تھی۔ اے بد کارو میرے پاس چلے جاؤ۔ 
دو معمار
(۲۴)پس جو کوئی میری یہ باتیں  سنتا اور ان پر عمل کرتا ہے وہ اس عقل مند آدمی کی مانند ٹھہرے گا جس نے چٹان پر اپنا گھر بنایا۔ (۲۵) اور مینہ برسا اور پانی چڑھا اور آندھیاں چلیں اور اس گھر پر ٹکریں لگیں  لیکن وہ نہ گرا کیونکہ اس کی بنیاد چٹان پر ڈالی گئی تھی۔ (۲۶) اور جو کوئی  میری یہ باتیں  سنتا ہے اور ان پر عمل نہیں کرتا وہ اس بیوقوف  آدمی کی مانند ٹھہرے گا جس نے اپنا گھر ریت پر بنایا۔ (۲۷) اور مینہ برسا اور پانی چڑھا اور آندھیاں  چلیں اور اس گھر کو صدمہ پہنچایا اور وہ گر گیا اور بالکل برباد ہو گیا۔ 
سیدنا عیسیٰ المسیح کا اختیار
	(۲۸) جب سیدنا عیسیٰ نے یہ باتیں ختم فرمائیں تو ایسا ہوا کہ بھیڑ آپ کی تعلیم سے حیران ہوئی۔ (۲۹) کیونکہ آپ ان کے دینی علماء کی طرح نہیں بلکہ صاحبِ اختیار کی طرح ان کو تعلیم ارشاد فرماتے تھے۔

 
رکوع ۸: سیدنا عیسیٰ المسیح ایک شخص کو شفا عطا فرماتے ہیں 

	(۱) جب آپ اس پہاڑ سے تشریف لائے تو بہت سی بھیڑ آپ کے پیچھے ہولی۔ (۲) اور دیکھو ایک کوڑھی  نے پا س آ کر  آپ کو سجدہ کیا اور کہا اے مولا اگر آپ چاہیں تو مجھے شفا عطا  کر سکتے ہیں۔ (۳)آپ نے اپنے دستِ مبارک بڑھا کر اسے چھوا اور فرمایا کہ میں چاہتا ہوں تم پاک صاف ہو جاؤ۔ وہ فوراً  کوڑھ سے پاک صاف ہو گیا۔ (۴)سیدنا عیسیٰ المسیح نے اس سے فرمایا خبر دار کسی سے نہ کہنا بلکہ جا کر اپنے تئیں  امام کو دکھاؤ اور جو نذر موسیٰ نے مقرر کی ہے اسے گزرانو تاکہ ان کے لئے شہادت ہو۔ 
صوبہ دار کے نوکر کو شفا عطا فرمانا
	(۵) اور جب  آپ کفر نحوم میں تشریف لے گئے  تو ایک صوبہ دار آپ کے پاس آیا اور آ پ کی منت  کر کے  کہا۔ (۶)اے مولا ! میرا خادم فالج کا مارا گھر میں پڑا ہے اور نہایت تکلیف میں ہے۔ (۷) آپ نے اس سے فرمایا میں آ کر اس کو شفا دوں گا۔ (۸) صوبہ دار نے جواب میں کہا اے مولا  میں اس لائق نہیں کہ آپ میری  چھت کے نیچے تشریف لائیں بلکہ صرف اپنی زبانِ مبارک سے فرما دیجے تو میرا خادم شفا پائے گا۔ (۹) کیونکہ میں  بھی دوسرے  کے اختیار میں ہوں اور سپاہی میرے ماتحت  ہیں اور جب میں ایک سے کہتا ہوں کہ جاؤ تو وہ جاتا ہے اور دوسرے  کہ آ تو وہ آتا ہے اور اپنے نوکر سے کہ یہ کر تو وہ کرتا ہے۔ (۱۰)سیدنا عیسیٰ المسیح نے یہ سن کر تعجب کیا اور پیچھے آنے والوں میں سے فرمایا میں تم سے سچ کہتا ہوں کہ میں نے اسرائیل  میں بھی ایسا ایمان نہیں پایا۔ (۱۱)اور میں تم سے سچ کہتا ہوں کہ بہتیرے  پورب اور پچھم سے آ کر ابرہام اور اضخاق اور یعقوب کے ساتھ " آسمان کی بادشاہی "  کی ضیافت میں شریک ہوں گے۔ (۱۲) مگر بادشاہی کے بیٹے باہر اندھیرے  میں ڈالے جائیں گے۔ وہاں  رونا اور دانت پیسنا ہو گا۔ (۱۳) سیدنا عیسیٰ المسیح نے صوبہ دار سے فرمایا جاؤ جیسا تم نے اعتقاد کیا تمہارے لئے ویسا ہی ہو اور اسی گھڑی  خادم نے شفا پائی۔ 


بہت سے لوگوں کو شفا عطا فرمانا
	(۱۴) اور سیدنا عیسیٰ المسیح نے پطرس رسول کے گھر میں آ کر  ان  کی ساس کو تپ میں پڑی دیکھا۔ (۱۵) آپ نے اس پر ہاتھ رکھ کر چھوا اور تپ اس پر سے اتر گئی اور وہ اٹھ کھڑی ہوئی اور آپ کی خدمت کرنے لگی۔ (۱۶)جب شام ہوئی تو آپ کے پاس بہت سے لوگوں کو لائے جن میں بد روحیں تھیں۔ آپ نے روحوں کو زبانِ مبارک ہی سے کہہ کر  نکال دیا اور سب بیماروں کو شفا عطا فرمائی۔ (۱۷) تاکہ جو یسعیاہ نبی کی معرفت فرمایا گیا تھا وہ پورا ہو کہ اس نے آپ ہماری کمزوریاں لے لیں اور بیماریاں اٹھا لیں۔ 
سیدنا عیسیٰ المسیح کے ہونے والے پیروکار
	(۱۸) جب سیدنا عیسیٰ المسیح نے اپنے گرد بہت سے بھیڑ دیکھی تو پار چلنے کا حکم فرمایا۔ (۱۹) اور ایک عالمِ فقہ نے پاس آ کر آپ سے کہا استادِ محترم  جہاں آپ تشریف لے جائیں گے میں آپ کے پیچھے چلوں گا۔ (۲۰) سیدنا عیسیٰ المسیح نے اس سے فرمایا کہ لومڑیوں  کے بھٹ ہوتے ہیں اور ہوا کے پرندوں کے گھونسلے۔ مگر ابن آدم کے لئے سر دھرنے کی جگہ بھی نہیں۔ (۲۱) ایک اور صحابی نے آپ سے فرمایا کہ اے مولا مجھے اجازت دیجئے کہ پہلے جا کر اپنے والد کو دفن کروں۔ (۲۳) آپ نے اس سے فرمایا تم میرے پیچھے چلو اور مُردوں کو اپنے مُردے دفن کرنے دو۔ 
طوفان کو تھمانا
	(۲۳) جب آپ کشتی پر تشریف لے گئے تو آپ کے صحابہ کرام آپ کے ساتھ ہو لئے۔ (۲۴) اور دیکھو جھیل میں ایسا بڑا طوفان آیا کہ کشتی لہروں میں چھپ گئی مگر آپ آرام فرما رہے تھے۔ (۲۵)انہوں نے  پاس آ کر آپ کو جگایا اور کہا اے مولا ہمیں بچائیے ! ہم ہلاک ہوئے جاتے ہیں۔ (۲۶) آپ نے ان سے فرمایا اے کم اعتقادو! ڈرتے کیوں ہو؟ تب آپ نے اٹھ کر ہوا اور پانی کو ڈانٹا اور بڑا امن ہو گیا۔ (۲۷) اور لوگ تعجب کر کے کہنے لگے یہ کس طرح کا آدمی ہے کہ ہوا اور پانی بھی اس کا حکم مانتے ہیں ؟


دو آسیب  زدہ اشخاص کو شفا عطا فرمانا
	(۲۸) جب وہ اس پار گدرینیوں کے ملک میں تشریف لے گئے تو دو آدمی جن میں بد روحیں تھیں قبروں سے نکل کر آپ سے ملے۔ وہ ایسے تند مزاج تھے کہ کوئی  اس راستہ سے گزر نہیں سکتا تھا۔ (۲۹) اور دیکھو انہوں نے چلا کر کہا اے ابنِ اللہ ہمیں آپ سے کیا کام؟ کیا آپ اس لئے یہاں آئیں ہیں کہ وقت سے پہلے ہمیں عذاب میں ڈالیں ؟ (۳۰) ان سے کچھ دُور بہت سے سوروں کا غول چر رہا تھا۔ (۳۱) پس بد روحوں نے آ پ کی منت کر کے کہا کہ اگر آپ ہم  کو نکالتے ہیں ہمیں سوروں کے غول میں بھیج دیں۔ (۳۲) آپ نے ان سے فرمایا جاؤ۔ وہ نکل کر سوروں کے اندر چلی گئیں اور دیکھو سارا غول کڑاڑے پر سے جھپٹ کر جھیل  میں جا پڑا اور پانی میں ڈوب مرا۔ (۳۳)اور چرانے  والے بھاگے اور شہر میں جا کر سب ماجرا اور ان کا احوال جن میں بد روحیں  تھیں بیان کیا۔ (۳۴) اور دیکھو سارا شہر سیدنا عیسیٰ المسیح  سے ملنے کو نکلا اور آپ کو دیکھ کر منت کی ہماری سرحدوں سے باہر تشریف لے جائیں۔ 


رکوع ۹: مفلوج کو شفا عطا فرمانا

	(۱) پھر آپ کشتی پر تشریف لے گئے اور اپنے شہر میں آئے۔ (۲) اور دیکھو لوگ ایک مفلوج کو چار پائی پر پڑا ہوا آپ کے پاس لائے۔ سیدنا عیسیٰ المسیح نے ان کا ایمان دیکھ کر مفلوج سے فرمایا تسلی رکھو تمہارے گناہ معاف ہوئے۔ (۳) اور دیکھو بعض علم فقہ نے اپنے دل میں کہا یہ کفر بکتا ہے۔ (۴)سیدنا عیسیٰ المسیح  نے ان کے خیال معلوم کر کے کہا تم کیوں اپنے دلوں میں بُرے خیال لاتے ہو؟(۵) آسان کیا ہے۔ یہ کہنا کہ تمہارے گناہ معاف ہوئے یہ کہنا کہ اٹھو اور چلو پھر و۔ (۶) لیکن اس لئے  کہ تم جان لو کہ ابن آدم  کو زمین پر گناہ معاف کرنے کا اختیار ہے (آپ نے مفلوج سے فرمایا)اٹھو۔ اپنی چارپائی  اٹھاؤ اور اپنے گھر چلے جاؤ۔ (۷) وہ اٹھ کر اپنے گھر چلا گیا۔ (۸) لوگ یہ دیکھ کر ڈر گئے اور رب العزت کی تمجید کرنے لگے جس نے آدمیوں کو ایسا اختیار بخشا۔ 
متی رسول کا بیعت کے لئے بلایا جانا
(۹)سیدنا عیسیٰ المسیح نے وہاں سے آگے بڑھ کر متی نام ایک شخص کو محصول کی چوکی پر بیٹھے دیکھا اور اس سے فرمایا میرے پیچھے ہولو۔ وہ اٹھ کر آپ کے پیچھے ہولیا۔ (۱۰)اور جب آپ گھر میں طعام کے لئے بیٹھے تھے تو ایسا ہوا کہ بہت سے محصول لینے والے اور گنہگار آ کر سیدنا عیسیٰ المسیح اور آپ کے صحابہ کرام  کے ساتھ کھانا کھانے بیٹھے۔ ( ۱۱) علماء دین نے یہ دیکھ کر آپ کے صحابہ کرام سے کہا تمہارا استاد محصول لینے والوں اور گنہگاروں  کے ساتھ کیوں کھاتا ہے ؟ (۱۲) آپ نے یہ سن کر کہا تندرستوں کو طبیب درکار نہیں بلکہ بیماروں کو۔ (۱۳) مگر تم جا کر  اس کے معنی دریافت کرو کہ میں قربانی نہیں بلکہ رحم پسند کرتا ہوں کیونکہ  میں دیانتداروں کو نہیں بلکہ گنہگاروں کو بلانے آیا ہوں۔ 
روزہ کے متعلق
(۱۴)اس وقت حضرت یحییٰ کے صحابہ کرام نے آ پ کے پاس آ کر کہا کیا سبب ہے کہ ہم اور علماء دین تو اکثر روزہ رکھتے ہیں اور آپ کے صحابی  روزہ نہیں رکھتے ؟ (۱۵)سیدنا عیسیٰ المسیح نے ان سے فرمایا کیا براتی جب تک  دُلہا ان کے ساتھ ہے ماتم کر سکتے ہیں ؟ مگر وہ دن آئیں گے  کہ دلہا ان سے جُدا کیا جائے گا۔ اس وقت  وہ روزہ رکھیں گے۔ (۱۶) کورے کپڑے کا پیوند پرانی پوشاک میں کوئی نہیں لگاتا کیونکہ وہ پیوند  پوشاک میں سے کچھ کھینچ لیتا ہے اور وہ زیادہ پھٹ جاتی ہے۔ (۱۷) اور نئی مے پرانی مشکوں میں نہیں بھرتے ورنہ مشکیں  پھٹ جاتی ہیں اور مے بہ جاتی ہے اور مشکیں  برباد ہو جاتی ہیں بلکہ نئی مے نئی مشکوں میں بھرتے ہیں اور وہ دونوں بچی رہتی ہیں۔ 
یائیر کی بیٹی اور بارہ برس کی بیمار عورت
	(۱۸) آپ ان سے یہ باتیں فرما ہی رہے تھے کہ دیکھو ایک سردار نے آ کر آپ کو سجدہ کیا اور کہا میری بیٹی ابھی مری ہے لیکن آپ چل کر اپنا ہاتھ اس پر رکھیں تو وہ زندہ ہو جائے گی۔ (۱۹) سیدنا عیسی ٰ المسیح اٹھ کر اپنے رسولوں سمیت اس کے پیچھے ہو لئے۔ (۲۰) اور دیکھو ایک عورت نے جس کے بارہ برس سے خون جاری تھا آپ کے پیچھے آ کر آپ  کی پوشاک کا کنارہ چھوا۔ (۲۱) کیونکہ وہ اپنے جی میں کہتی تھی کہ اگر صرف آپ کی پوشاک ہی چھولوں گی تو اچھی ہو جاؤں گی۔ (۲۲) سیدنا عیسیٰ المسیح  نے پھر کر اسے دیکھا اور کہا بیٹی تسلی رکھو۔ تمہارے ایمان نے تمہیں  اچھا کر دیا۔ پس وہ عورت اسی گھڑی  اچھی ہو گئی۔ (۲۳) اور جب سیدنا عیسیٰ المسیح  سردار کے گھر میں تشریف لائے اور بانسلی بجانے والوں کو اور بھیڑ کو غل مچاتے دیکھا۔ (۲۴) تو کہا جاؤ کیونکہ لڑکی مری نہیں بلکہ سوتی ہے۔ وہ آپ پر ہنسنے لگے۔ (۲۵) مگر جب بھیڑ نکال دی گئی تو آپ نے اندر جا کر  اس کا ہاتھ پکڑا اور لڑکی اٹھی۔ (۲۶) اور اس بات کی شہرت  اس تمام علاقہ میں پھیل گئی۔ 
دو اندھوں کو شفا عطا فرمانا
	(۲۷) جب سیدنا عیسیٰ المسیح وہاں سے آگے بڑھے تو دو اندھے آپ کے پیچھے یہ پکارتے ہوئے چلے کہ اے ابن داؤد ہم پر رحم فرمائیے۔ (۲۸) جب آپ گھر میں پہنچے  تو وہ اندھے آپ کے پاس آئے اور آپ نے ان سے فرمایا کیا تم کو اعتقاد ہے کہ میں یہ کر سکتا ہوں ؟ انہوں نے آپ سے کہا ہاں مولا۔ (۲۹) تب آپ نے ان کی آنکھیں  چھوکر کہا تمہارے اعتقاد کے موافق تمہارے لئے ہو۔ (۳۰) اور ان کی آنکھیں کھل گئیں اور آپ نے نے ان کو تاکید کر کے کہا خبر دار کوئی اس بات کو نہ جانے۔ (۳۱) مگر انہوں نے  نکل کر اس تمام علاقہ میں آ پ کی شہرت پھیلا دی۔ 


ایک گونگے کو شفا عطا فرمانا
     (۳۲)جب وہ باہر جا رہے تھے تو دیکھو لوگ ایک گونگے کو جس میں بد روح تھی آپ کے پاس لائے۔ (۳۳) اور جب وہ بد روح نکال دی گئی  تو گونگا بولنے لگا اور لوگوں نے تعجب کر کے فرمایا کہ اسرائیل میں ایسا کبھی نہیں دیکھا گیا۔ (۳۴) مگر علماء دین نے کہا آپ بد روحوں کے سردار کی مدد سے بد روحوں کو نکالتے ہیں۔ 
ہجوم پر ترس
	(۳۵) سیدنا عیسیٰ المسیح سب شہروں اور گاؤں میں پھرتے رہے اور ان کے عبادت خانوں میں تعلیم دیتے اور بادشاہی  کی خوشخبری  کی تبلیغ کرتے اور ہر طرح  کی بیماری  اور ہر طرح کی کمزوری دُور کرتے رہے۔ (۳۶) اور جب آپ نے اُس بھیڑ کو دیکھا تو آپ کو لوگوں پر ترس آیا کیونکہ وہ ان بھیڑوں کی مانند جن کا چرواہا نہ ہو خستہ حال اور پراگندہ تھے۔ (۳۷) تب آپ نے اپنے صحابہ کرام سے کہا کہ فصل تو بہت ہے لیکن مزدور تھوڑے ہیں۔ (۳۸) پس فصل کے مالک کی منت کرو کہ  وہ اپنی فصل کاٹنے کے لئے  مزدور بھیج دے۔ 


رکوع ۱۰: بارہ رسولوں کی بلاہٹ

	(۱) پھر آپ نے اپنے بارہ رسولوں کو پاس بلا کر ان کو ناپاک روحوں پر اختیار بخشا کہ ان کو نکالیں اور ہر طرح کی بیماری اور ہر طرح کی کمزوری دُور کریں۔ 
(۲) اور بارہ رسولوں کے نام یہ ہیں۔ پہلے شمعون جو پطرس کہلاتے ہیں اور ان کے بھائی اندریاس، زبدی کا بیٹا یعقوب اور آپ کا بھائی یحییٰ۔ (۳)فلپس  او برتلمائی، توما اور متی محصول لینے والا (۴) حلفئی کا بیٹا یعقوب اور تدی، شمعون قنانی اور یہوداہ اسکریوتی جس نے  آپ کو پکڑوا بھی دیا۔ 
رسولوں کو بھیجنا
(۵) ان بارہ کو سیدنا عیسیٰ المسیح نے بھیجا اور ان کو حکم دے کر فرمایا۔ 
	مشرکین کی طرف نہ جانا اور سامریوں کے کسی شہر میں داخل نہ ہونا۔ (۶) بلکہ اسرائیل کے گھرانے کی کھوئی ہوئی بھیڑوں  کے پاس جانا۔ (۷) چلتے چلتے  یہ تبلیغ کرنا کہ " آسمان کی بادشاہی " نزدیک آ گئی ہے۔ (۸) بیماروں کو اچھا کرنا ، مُردوں کو زندہ کرنا، کوڑھیوں کو پاک صاف کرنا، بد روحوں کو نکالنا، تم نے مفت پایا مفت دینا۔ نہ سونا اپنے کمر بند میں رکھنا نہ چاندی نہ پیسے۔ (۱۰) راستہ کے لئے  نہ جھولی لینا نہ دو دو کرتے نہ جوتیاں  نہ لاٹھی  کیونکہ مزدور اپنی خوراک  کا حقدار ہے۔ (۱۱) اور جس شہر یا گاؤں  میں داخل ہو دریافت کرنا کہ  اس میں کون لائق ہے اور جب تک  وہاں سے روانہ نہ ہو اسی کے ہاں رہنا۔ (۱۲) اور گھر میں داخل ہوتے وقت اسے  دعائے خیر دینا۔ (۱۳)اور اگر وہ لائق  ہو تو تمہارا سلام اسے پہنچے اور اگر لائق  نہ ہو تو تمہارا سلام تم پر پھر آئے۔ (۱۴) اور اگر کوئی  تم کو قبول نہ کرے اور  تمہاری  باتیں نہ سنے تو اس گھر یا اس شہر سے باہر نکلتے وقت اپنے   پاؤں کی گرد جھاڑ دینا۔ (۱۵) میں تم سے سچ کہتا ہوں کہ عدالت کے دن اس شہر کی نسبت  سدوم اور عموراہ کے علاقے کا حال زیادہ برداشت  کے لائق ہو گا۔ 


آنے والے مصائب
	(۱۶) دیکھو میں تم کو بھیجتا ہوں گویا بھیڑوں کو بھیڑیوں کے بیچ میں۔ پس سانپوں کی مانند ہوشیار اور کبوتروں کی مانند بے آزار بنو۔ (۱۷)مگر آدمیوں سے خبر دار رہو کیونکہ  وہ تم کو عدالتوں کے حوالہ کریں گے اور اپنے عبادت خانوں میں  تم کو کوڑے ماریں گے۔ (۱۸) اور تم میرے سبب سے حاکموں اور بادشاہوں  کے سامنے  حاضر کئے جاؤ گے تاکہ ان کے اور مشرکین کے لئے شہادت ہو۔ (۱۹) لیکن جب وہ تم کو پکڑوائیں تو فکر نہ کرنا کہ ہم کس طرح کہیں یا کیا کہیں  کیونکہ جو کچھ  کہنا ہو گا اسی گھڑی تم کو بتایا جائے گا۔ (۲۰) کیونکہ بولنے والے تم نہیں  بلکہ تمہارے پروردگار کا روح ہے جو تم میں بولتا ہے۔ (۲۱) بھائی کو بھائی  قتل کے لئے حوالہ کرے گا اور بیٹے کو باپ، اور بیٹے اپنے ماں کے باپ کے برخلاف  کھڑے ہو کر ان کو مروا ڈالیں گے ، (۲۲) اور میرے نام کے باعث سب لوگ تم سے عداوت رکھیں گے مگر جو آخر تک برداشت  کرے گا وہی  نجات پائے  گا۔ (۲۳) لیکن جب تم کو ایک شہر میں ستائیں  تو دوسرے کو بھاگ جاؤ کیونکہ میں تم سے سچ کہتا ہوں کہ تم اسرائیل  کے سب شہروں میں نہ پھر چکو گے کہ ابن آدم آ جائے گا۔ 
	(۲۴) شاگرد اپنے استاد سے بڑا نہیں ہوتا اور نہ نوکر اپنے مالک سے۔ (۲۵) شاگرد کے لئے یہ  کافی ہے کہ  اپنے استاد  کی مانند ہو۔ اور نوکر کے لئے یہ کہ اپنے مالک کی مانند۔ جب انہوں نے  گھر کے مالک کو بعلز بول کہا تو اس کے گھرانے کے لوگوں کو کیوں نہ کہیں گے ؟ 
کس سے ڈرنا چاہیے ؟
(۲۶) پس ان سے نہ ڈرو کیونکہ کوئی چیز ڈھکی نہیں جو کھولی نہ جائے گی اور نہ کوئی چیز چھپی ہے جو جانی نہ جائے گی۔ (۲۷) جو کچھ میں تم سے اندھیرے میں کہتا ہوں  اجالے میں کہو اور جو کچھ تم کان میں سنتے ہو کوٹھوں پر اس کی تبلیغ کرو۔ (۲۸) جو بدن کو قتل کرتے ہیں اور روح کو قتل نہیں کر سکتے ان سے نہ ڈرو بلکہ اسی سے ڈرو جو روح اور بدن دونوں کو جہنم میں ہلاک کر سکتا ہے۔ (۲۹) کیا پیسے کی دو چڑیاں  نہیں بکتیں ؟ اور ان میں سے ایک بھی تمہارے پروردگار کی مرضی بغیر  زمین پر نہیں گرسکتی۔ (۳۰) بلکہ تمہارے سر کے بال بھی سب گنے ہوئے ہیں (۳۱) پس ڈرو نہیں، تمہاری قدر تو بہت سی  چڑیوں سے زیادہ ہے۔ 


سیدنا عیسیٰ المسیح کے اقرار اور انکار کا نتیجہ
(۳۲) پس جو کوئی  آدمیوں کے سامنے میرا اقرار کرے گا میں بھی اپنے پروردگار کے سامنے  جو آسمان پر ہے اس کا اقرار کروں گا۔ (۳۳) مگر جو کوئی  آدمیوں کے سامنے میرا انکار  کرے گا میں بھی اپنے پروردگار کے سامنے جو آسمان پر ہے ان کا انکار کروں گا۔ 
(۳۴) یہ نہ سمجھو کہ میں زمین پر صلح کرانے آیا ہوں، صلح کرانے نہیں بلکہ تلوار چلانے آیا ہوں۔ (۳۵)کیونکہ میں اس لئے آیا ہوں کہ آدمی  کو اس کے باپ سے اور بیٹی کو اس کی ماں سے اور بہو کو اس کی ساس سے جدا کروں۔ (۳۶) اور آدمی کے دشمن اس کے گھر ہی کے لوگ ہوں گے۔ (۳۷) جو کوئی باپ  یا ماں کو  مجھ سے زیادہ عزیز رکھتا ہے وہ میرے لائق نہیں اور جو کوئی بیٹے یا بیٹی کو مجھ سے زیادہ عزیز رکھتا ہے وہ میرے  لائق نہیں۔ (۳۸) اور جو کوئی  اپنی صلیب  نہ اٹھائے اور میرے پیچھے نہ چلے وہ میرے لائق نہیں۔ (۳۹) جو کوئی  اپنی جان بچاتا ہے اسے کھوئے گا اور جو کوئی  میری خاطر اپنی جان کھوتا ہے اسے بچائے گا۔ (۴۰) جو تم کو قبول کرتا ہے وہ مجھے قبول کرتا ہے اور جو مجھے قبول کرتا ہے وہ میرے بھیجنے والے کو قبول کرتا ہے۔ (۴۱) جو نبی کے نام سے نبی کو قبول کرتا ہے وہ نبی کا اجر پائے اور جو دیانتدار کے نام سے دیانتدار  کو قبول کرتا ہے  وہ دیانتدار کا اجر پائے گا۔ (۴۲) اور جو کوئی  شاگرد کے نام سے ان چھوٹوں میں سے کسی کو صرف ایک پیالہ  ٹھنڈا پانی ہی پلائے گا میں تم سے سچ کہتا ہوں وہ اپنا اجر ہرگز نہ کھوئے گا۔ 



رکوع ۱۱: حضرت یحییٰ اصطباغی کے قاصد

	(۱)جب سیدنا عیسیٰ المسیح اپنے بارہ صحابہ کرام کو حکم دے چکے تو ایسا ہوا کہ  وہاں سے تشریف لے گئے تاکہ ان کے شہروں میں تعلیم دیں اور تبلیغ کریں۔ 
(۲) اور حضرت یحییٰ اصطباغی نے قید خانہ میں سیدنا مسیح کے کاموں کا حال سن کر اپنے شاگردوں کی معرفت آپ سے پچھوا بھیجا۔ (۳) کہ آنے والے آپ ہی ہیں یا ہم دوسرے کی راہ دیکھیں ؟(۴) سیدنا عیسیٰ المسیح نے جواب ان سے فرمایا جو کچھ تم سنتے اور دیکھتے ہو جا کر  یحییٰ سے بیان کر دو۔ (۵) کہ اندھے دیکھتے اور لنگڑے چلتے پھرتے  ہیں۔ کوڑھی پاک صاف کئے جاتے ہیں اور بہرے سنتے ہیں اور مردے زندہ کئے جاتے ہیں اور غریبوں کو خوشخبری سنائی جاتی ہے۔ (۶) اور مبارک وہ ہے جو میرے سبب سے ٹھوکر نہ کھائے۔ (۷) جب وہ روانہ ہو لئے تو سیدنا عیسیٰ المسیح  نے حضرت یحییٰ کی بابت  لوگوں سے فرمانا شروع کیا کہ تم بیابان میں کیا دیکھنے گئے تھے ؟ کیا ہوا سے ہلتے ہوئے سرکنڈے کو؟ (۸) تو پھر کیا دیکھنے گئے تھے ؟ کیا مہین کپڑے پہنے ہوئے شخص کو ؟ دیکھو جو مہین کپڑے پہنتے ہیں وہ بادشاہوں کے گھروں میں ہوتے ہیں۔ (۹) تو پھر کیوں گئے تھے ؟ کیا ایک نبی دیکھنے کو ؟ ہاں میں تم سے کہتا ہوں بلکہ نبی سے بڑے کو۔ (۱۰) یہ وہی ہے جس کی بابت لکھا ہے کہ 
		دیکھ میں اپنا پیغمبر تیرے آگے بھیجتا ہوں 
		جو تیری راہ تیرے آگے تیار کرے گا۔ 
(۱۱) میں تم سے سچ کہتا ہوں کہ جو عورتوں سے پیدا ہوئے ہیں ان میں یحییٰ اصطباغی دینے والے سے بڑا کوئی نہیں ہوا جو آسمان کی بادشاہی  میں چھوٹا ہے وہ اس سے بڑا ہے۔ (۱۲) اور یحییٰ اصطباغی دینے والوں کے دنوں سے اب تک آسمانی کی بادشاہی  پر زور ہوتا رہے اور زور آور اسے چھین لیتے ہیں۔ (۱۳) کیونکہ سب نبیوں اور توریت  نے یحییٰ تک نبوت کی۔ (۱۴) اور چاہو تو مانو۔ الیاس جو آنے والا تھا یہی ہے۔ (۱۵) جس کے سننے کے کان ہوں وہ سن لے۔ (۱۶) پس اس زمانہ  کے لوگوں کو میں کس سے تشبیہ دو ں ؟وہ ان لڑکوں کی مانند ہیں جو بازاروں میں بیٹھے ہوئے اپنے ساتھیوں کو پکارکر کہتے ہیں۔ ہم نے تمہارے لئے بانسلی بجائی اور تم نہ ناچے۔ ہم نے ماتم کیا اور تم نے چھاتی نہ پیٹی۔ (۱۸) کیونکہ یحییٰ نہ کھاتا آیا نہ پیتا اور وہ کہتے ہیں کہ اس میں بد روح ہے۔ (۱۹) ابن آدم  کھاتا پیتا آیا اور وہ کہتے ہیں کہ دیکھو  کھاؤ اور شرابی آدمی۔ محصول لینے والوں کا اور گنہگاروں کا یار! مگر حکمت اپنے سب کاموں سے راست ثابت ہوئی۔ 
منکر شہر
	(۲۰) آپ اس وقت ان شہروں کو ملامت کرنے لگے جن میں اکثر آپکے معجزے ظاہر ہوئے تھے کیونکہ  انہوں نے توبہ نہ کی تھی کہ (۲۱) اے خرازین تم پر افسوس !  اے بیت صیدا تم پر افسوس ! کیونکہ جو معجزے  تم میں ظاہر ہوئے اور اگر صور اور صیدا میں ہوتے تو وہ ٹاٹ  اوڑھ کر اور خاک میں بیٹھ کر  کب کے توبہ کر لیتے۔ (۲۲)مگر میں تم سے کہتا ہوں کہ عدالت  کے دن صور اور صیدا کا حال تمہارے حال سے زیادہ برداشت کے لائق ہو گا۔ (۲۳) اور اے کفر نحوم کیا تو آسمان تک بلند کیا  جائے گا ؟ تو تو عالم ارواح میں اترے گا کیونکہ جو معجزے تجھ میں ظاہر ہوئے اگر سدوم میں ہوتے تو آج تک قائم رہتا۔ (۲۴) مگر میں تم سے کہتا ہوں کہ عدالت کے دن سدوم کے  علاقہ کا حال تمہارے حال سے زیادہ  برداشت کے لائق ہو گا ؟ 
میرے پاس آؤ اور آرام پاؤ
	(۲۵) اس وقت سیدنا عیسیٰ المسیح نے فرمایا اے پروردگار آسمان اور زمین کے مالک میں آپ کی حمد کرتا ہوں کہ آپ نے یہ باتیں  داناؤں اور عقل مندوں سے چھپائیں اور بچوں پر ظاہر کیں۔ (۲۶) ہاں اے پروردگار کیونکہ ایسا ہی آپ کو پسند آیا۔ (۲۷) میرے پروردگار کی طرف سے سب کچھ مجھے سونپا گیا اور کوئی بیٹے  (سیدنا عیسیٰ) کو نہیں جانتا سوا باپ (پروردگار ) کے اور کوئی باپ (پروردگار ) کو نہیں جانتا سوائے بیٹے (سیدنا عیسیٰ) اور اس کے جس پر بیٹا اسے ظاہر کرنا چاہے۔ (۲۸) میرا جوا اپنے اوپر اٹھا لو اور مجھ سے سیکھو۔ کیونکہ میں حلیم ہوں اور دل کا فرو تن۔ تو تمہاری جانیں آرام پائیں گی۔ (۳۰) کیونکہ میرا جو ا ملائم ہے اور میرا بوجھ ہلکا۔ 


رکوع ۱۲: سبت (یہودی ہفتے کا پاک دن ) کے بارے میں سوال

	(۱) اس وقت سیدنا عیسیٰ سبت کے دن کھیتوں میں ہو کر گئے اور آپ کے صحابہ کرام کو بھوک لگی اور وہ بالیں توڑ توڑ کر کھانے لگے۔ (۲) یہودی علماء دین نے دیکھ کر آپ سے کہا کہ دیکھئیے آپ کے صحابی وہ کام کرتے ہیں جو سبت کے دن کرنا روا نہیں۔ (۳)آپ نے ان سے فرمایا کیا تم نے یہ نہیں پڑھا کہ جب داؤد اور اس کے ساتھی بھوکے تھے تو اس نے کیا کیا ؟(۴) وہ کیوں کر بیت اللہ میں گیا اور نذر کی روٹیاں کھائیں  جن کو کھانا نہ اس کو روا تھا نہ اس کے ساتھیوں  کو مگر صرف امام  کو؟ (۵) یا تم نے توریت  میں نہیں پڑھا کہ امام سبت کے دن بیت اللہ میں سبت کی بے حُرمتی کرتے ہیں اور بے قصور رہتے ہیں ؟ (۶) میں تم سے کہتا ہوں کہ یہاں  وہ ہے جو بیت اللہ سے بھی بڑا ہے۔ (۷) لیکن اگر تم اس کے معنی جانتے کہ میں قربانی نہیں بلکہ رحم پسند کرتا ہوں تو بے قصوروں کو قصور وار نہ ٹھہراتے (۸) کیونکہ ابن آدم سبت کا مالک ہے۔ 
سوکھے ہاتھ والا شخص
	(۹) اور آپ وہاں سے چل کر ان کے عبادت خانہ میں تشریف لے گئے۔ (۱۰) اور دیکھو وہاں ایک آدمی تھا جس کا ہاتھ سوکھا ہوا تھا۔ انہوں نے آپ پر الزام لگانے کے ارادہ سے یہ پوچھا کہ کیا سبت کے دن شفا دینا روا ہے ؟ (۱۱) آپ نے ان سے فرمایا تم میں ایسا کون ہے جس کی ایک ہی بھیڑ ہو اور وہ سبت کے دن گڑھے میں گر جائے تو وہ اسے پکڑ کر نہ نکالے؟ (۱۲) پس آدمی کی قدر تو بھیڑ سے بہت ہی زیادہ ہے۔ اس لئے سبت کے دن نیکی کرنا روا ہے۔ (۱۳) تب آپ نے اس آدمی سے فرمایا کہ اپنا ہاتھ بڑھاؤ۔ اس نے بڑھایا اور وہ دوسرے ہاتھ کی مانند درست ہو گیا۔ (۱۴) اس پر علماء دین نے باہر جا کر  آپ کے برخلاف  مشورہ کیا کہ آپ کو کس طرح ہلاک کریں۔ 
(۱۵) سیدنا عیسیٰ المسیح یہ معلوم کر کے وہاں سے روانہ ہوئے اور بہت سے لوگ آپ کے پیچھے ہو لئے اور آپ نے سب کو اچھا کر دیا۔ (۱۶) اور ان کو تاکید  کہ مجھے ظاہر نہ کرنا۔ (۱۷) تاکہ جو یسعیاہ نبی کی معرفت کہا گیا تھا وہ پورا ہو کہ۔ 
		(۱۸) دیکھو یہ  میرا خادم جسے میں نے چنا، میرا پیارا جس سے میرا دل خوش ہے۔ 
		میں اپنا روح اس پر ڈالوں گا اور یہ مشرکین کو انصاف کی خبر دے گا۔ 
		(۱۹) یہ نہ جھگڑا کرے گا نہ شور اور نہ بازاروں  میں کوئی اس کی آواز سنے گا۔ 
		(۲۰) یہ کچلے ہوئے سر کنڈے کو نہ توڑے گا اور دھواں اٹھتے ہوئے سن کو نہ بجھائے گا 
		جب تک کہ انصاف کی فتح نہ کرائے۔ 
		(۲۱) اور اس کے نام سے مشرکین  امید رکھیں گے۔ 
سیدنا عیسیٰ المسیح اور بعلز بول
	(۲۲) اس وقت لوگ آپ کے پاس ایک اندھے گونگے کو لائے جس میں بد روح تھی۔ آپ نے  اسے شفا عطا فرمائی۔ چنانچہ وہ گونگا بولنے اور دیکھنے لگا۔ (۲۳) اور ساری  بھیڑ حیران ہو کر کہنے لگی کہ یہ ابن داؤد ہے ؟ (۲۴)یہودی علماء دین نے سن کر کہا آپ بد روحوں کے سردار بعلز بول کی مدد کے بغیر بد روحوں کو نہیں نکالتے۔ (۲۵)آپ نے ان کے خیالوں کو جان کر ان سے فرمایا جس بادشاہی میں پھوٹ پڑتی ہے وہ ویران ہو جاتی ہے اور جس شہر یا گھر میں پھوٹ  پڑے گی وہ قائم نہ رہے گا۔ (۲۶) اور اگر شیطان  ہی شیطان کو نکالے تو وہ آپ اپنا مخالف ہو گیا۔ پھر اس کی بادشاہی  کیونکر قائم رہے گی ؟ (۲۷) اور اگر میں بعلز بول کی مدد سے بد روحوں  کو نکالتا ہوں تو تمہارے  بیٹے کس کی مدد سے نکالتے ہیں ؟ پس وہی تمہارے منصف ہوں گے۔ (۲۸) لیکن اگر میں خدا تعالیٰ کے روح کی مدد سے بد روحوں کو نکالتا ہوں  تو خدا کی بادشاہی  تمہارے پاس آ پہنچی (۲۹) یا کیونکر  کوئی آدمی کسی زور آور کے گھر میں  گھس کر  اس کا اسباب لوٹ سکتا ہے جب تک کہ پہلے اس زور آور کو نہ باندھ لے ؟ پھر وہ اس کا گھر لوٹ لے گا۔ (۳۰) جو میرے  ساتھ نہیں وہ میرے خلاف ہے اور جو میرے ساتھ جمع نہیں کرتا وہ بکھیرتا ہے۔ (۳۱) اس لئے میں  تم سے کہتا ہوں کہ آدمیوں کا ہر گناہ اور کفر تو معاف کیا جائے گا مگر جو کفر روح کے حق میں ہو وہ معاف نہ کیا جائے گا۔ (۳۲) اور جو کوئی  ابن آدم کے برخلاف کوئی بات کہے گا وہ تو اسے معاف کی جائے گی مگر جو کوئی  روحِ پاک کے برخلاف کوئی بات کہے  گے وہ اسے معاف نہ کی جائے گی نہ اس عالم میں نہ آنے والے میں۔ 
درخت اور اس  کا پھل
(۳۳) یا  تو درخت  کو بھی اچھا کہو اور اس کے پھل کو بھی اچھا یا درخت کو بھی برا کہو اور اس کے پھل کو بھی برا کیونکہ  درخت پھل ہی سے  پہچانا جاتا ہے۔ (۳۴) اے سانپ کے بچو تم بُرے ہو کر کیونکر  اچھی باتیں کہہ سکتے ہو ؟ کیونکہ جو دل میں بھرا ہے وہی منہ پر آتا ہے۔ (۳۵) اچھا آدمی  اچھے خزانہ سے اچھی چیزیں نکالتا ہے اور بُرا آدمی بُرے خزانہ سے بُری چیزیں نکالتا ہے۔ (۳۶) اور میں تم سے کہتا ہوں کہ جو نکمی بات لوگ کہیں گے عدالت کے دن اس کا حساب دیں گے۔ (۳۷) کیونکہ  تم اپنی  باتوں کے سبب سے دیانتدار  ٹھہرائے جاؤ گے اور اپنی باتوں کے سبب سے قصور وار  ٹھہرائے جاؤ گے۔ 
معجزہ کا مطالبہ
	(۳۸) اس پر بعض عالم فقہ اور یہودی علماء دین نے جواب میں آپ سے کہا استاد محترم ہم آپ سے ایک نشان دیکھنا چاہتے ہیں۔ (۳۹) آپ نے جواب دے کر ان سے فرمایا  اس زمانہ کے بُرے اور زنا کار لوگ نشان طلب کرتے ہیں مگر یونس نبی کے نشان کے سوا کوئی اور نشان ان کو نہ دیا جائے گا۔ (۴۰) کیونکہ جیسے یونس  تین  رات دن مچھلی کے پیٹ میں  رہا ویسے ہی ابن آدم تین رات دن زمین کے اندر رہے گا۔ (۴۱) نینوہ کے لوگ عدالت کے دن اس زمانہ کے لوگوں کے ساتھ کھڑے ہو کر ان کو مجرم ٹھہرائیں گے  کیونکہ انہوں نے  یونس کی تبلیغ پر توبہ کر لی اور دیکھو یہاں وہ ہے جو یونس سے بھی بڑا ہے۔ (۴۲) دکھن کی ملکہ  عدالت کے دن اس زمانہ  کے لوگوں  کے ساتھ  اٹھ کر ان کو مجرم ٹھہرائے گی۔ کیونکہ وہ دنیا کے کنارے سے سلیمان کی حکمت سننے کو آئی اور دیکھو یہاں وہ ہے جوسلیمان سے بھی بڑا ہے۔ 
(۴۳) جب ناپاک روح آدمی میں سے نکلتی ہے تو سوکھے مقاموں میں آرام ڈھونڈتی  پھرتی ہے  اور نہیں پاتی۔ (۴۴) تب کہتی ہے میں اپنے اس گھر میں پھر جاؤں گی جس سے نکلی تھی اور آ کر اسے خالی اور جھڑا ہوا آراستہ  پاتی ہے۔ (۴۵) پھر جا کر اور سات روحیں  اپنے سے بری ُ ہمراہ لے آتی ہے اور وہ داخل ہو کر وہاں بستی ہیں اور اس آدمی کا پچھلا حال پہلے سے بھی بد تر ہو جاتا ہے۔ اس زمانہ کے بُرے لوگوں کا حال بھی ایسا ہی ہو گا۔ 
	(۴۶) جب آپ بھیڑ سے یہ فرما رہے تھے کہ آ پ کی والدہ ماجدہ اور بھائی باہر کھڑے تھے اور آپ سے بات کرنا چاہتے تھے۔ (۴۷) کسی نے آپ سے کہا دیکھئیے آپ کی والدہ اور آپ کے بھائی باہر کھڑے ہیں اور آپ سے  بات کرنا چاہتے ہیں۔ (۴۸) آپ نے خبر دینے والے کو جواب میں فرمایا کہ کون ہے میری ماں اور کون ہیں میرے بھائی ؟ (۴۹) اور اپنے رسولوں کی طرف ہاتھ بڑھا کر کہا دیکھو میری ماں اور میرے بھائی یہ ہیں۔ (۵۰) کیونکہ جو کوئی  میرے پروردگار  کی مرضی پر چلے وہی میرا بھائی اور میری بہن اور ماں ہے۔ 


رکوع ۱۳: بیج بونے والے کی تمثیل

	(۱) اسی روز سیدنا عیسیٰ المسیح گھر سے نکل کر جھیل کے کنارے جا بیٹھے۔ (۲) اور آپ کے پاس ایسی بڑی بھیڑ جمع ہو گئی کہ آپ کشتی پر تشریف لے گئے اور ساری بھیڑ کنارے پر کھڑی رہی۔ (۳) اور آپ نے ان سے بہت سی باتیں  تمثیلوں میں فرمائیں کہ دیکھو ایک بونے والا بیج بونے نکلا۔ (۴) اور بوتے وقت  کچھ دانے راہ کے کنارے گرے اور پرندوں نے آ کر انہیں  چگ لیا۔ (۵) اور کچھ پتھریلی  زمین پر گرے جہاں ان کو بہت مٹی نہ ملی اور گہری مٹی نہ ملنے کے سبب سے جلد اگ آئے۔ (۶) اور جب سورج نکلا تو جل گئے اور جڑ نہ ہونے کے سبب سے سوکھ گئے۔ اور کچھ جھاڑیوں میں گرے اور جھاڑیوں نے بڑھ کر ان کو دبا لیا۔ (۸) اور کچھ  اچھی زمین میں گرے اور پھل لائے۔ کچھ سوگناہ ساٹھ گنا کچھ تیس گنا۔ (۹) جس کے کان ہوں وہ سن لے۔ 
تماثیل کا مقصد
	(۱۰) صحابہ کرام نے پاس آ کر آپ سے کہا آپ ان سے تمثیلوں میں کیوں باتیں کرتے ہیں ؟(۱۱) آپ نے ارشاد فرمایا اس لئے کہ تم کو آسمان کی بادشاہی کے بھیدوں کی سمجھ دی گئی ہے مگر ان کو نہیں دی گئی۔ (۱۲) کیونکہ جس کے پاس ہے اسے دیا جائے گا اور اس کے پاس زیادہ ہو جائے گا اور جس کے پاس نہیں ہے  اس سے وہ بھی لے لیا جائے گا جس کا اسے گمان ہے کہ  اس کے پاس ہے۔ (۱۳) میں ان سے تمثیلوں میں اس لئے باتیں کرتا ہوں کہ وہ دیکھتے ہوئے نہیں دیکھتے اور سنتے ہوئے نہیں سنتے اور نہیں سمجھتے۔ (۱۴) اور ان کے حق میں یسعیاہ نبی کی پیشین گوئی پوری ہوتی ہے کہ 
		تم کانوں سے سنو گے پر ہرگز نہ سمجھو گے اور آنکھوں سے دیکھو گے پر ہرگز معلوم نہ کرو گے۔ 
		(۱۵) کیونکہ اس امت کے دل پر چربی چھا گئی ہے اور وہ کانوں سے اونچا سنتے ہیں۔ 
		اور انہوں نے  اپنی آنکھیں  بند کر لی ہیں  تا ایسا نہ ہو کہ آنکھوں سے معلوم کریں۔ 
		اور کانوں سے سنیں اور دل سے سمجھیں اور رجوع لائیں اور میں ان کو شفا بخشوں۔ 
(۱۶) لیکن مبارک ہیں تمہاری آنکھیں  اس لئے کہ وہ دیکھتی ہیں اور تمہارے کان اس لئے کہ وہ سنتے ہیں۔ 
(۱۷) کیونکہ میں تم سے سچ کہتا ہوں کہ بہت سے نبیوں اور دیانتداروں کو آرزو تھی کہ جو کچھ تم دیکھتے وہ دیکھیں مگر نہ دیکھا اور جو باتیں تم سنتے ہوسنیں مگر نہ سنیں۔ 
بیچ بونے والے کی تمثیل کا مطلب
	(۱۸) پس بونے والے کی تمثیل سنو۔ (۱۹) جب کوئی بادشاہی  کا کلام سنتا ہے اور سمجھتا ہے تو جو اس کے دل میں بویا گیا تھا اسے وہ شریر آ کر چھین لے جاتا ہے۔ یہ وہ ہے جو راہ کے کنارے بویا گیا تھا۔ (۲۰) اور جو پتھریلی زمین میں بویا گیا یہ وہ ہے جو کلام کو سنتا ہے اسے فی الفور خوشی سے قبول کر لیتا ہے۔ (۲۱) لیکن اپنے اندر  جڑ نہیں رکھتا بلکہ  چند روزہ ہے اور جب کلام کے سبب سے مصیبت یا ظلم برپا ہوتا ہے  تو فی الفور ٹھوکر  کھاتا ہے۔ (۲۲) اور جو جھاڑیوں  میں بویا گیا  یہ وہ ہے جو کلام کو سنتا ہے اور دنیا کی فکر اور دولت کا فریب اس کلام کو دبا دیتا ہے اور وہ بے پھل رہ جاتا ہے۔ (۲۳) اور جو اچھی زمین  میں بویا گیا یہ وہ ہے جو کلام کو سنتا ہے اور سمجھتا ہے اور پھل بھی لاتا ہے، کوئی سو گنا پھلتا ہے کوئی ساٹھ گنا کوئی تیس گنا۔ 
کڑوے دانوں کی تمثیل
	(۲۴) آپ نے ایک اور تمثیل ان کے سامنے ارشاد فرمائی کہ " آسمان کی بادشاہی "اس آدمی کی مانند ہے جس نے اپنے کھیت میں اچھا بیج بویا۔ (۲۵) مگر لوگوں کے سوتے میں اس کا دشمن آیا اور گیہوں میں کڑوے دانے بھی بو گیا۔ (۲۶) پس جب پتیاں  نکلیں اور بالیں آئیں تو وہ کڑوے دانے بھی دکھائی دئیے۔ (۲۷) نوکروں نے آ کر گھر  کے مالک سے کہا اے مولا  کیا آپ نے اپنے کھیت میں اچھا بیچ نہ بویا تھا ؟ اس  میں کڑوے دانے کہاں سے آ گئے ؟ (۲۸)اس نے ان سے کہا  یہ کسی دشمن کا کام ہے۔ نوکروں نے اس سے کہا کیا آپ چاہتے ہیں کہ ہم جا کر ان کو جمع کریں ؟( ۲۹) اس نے کہا نہیں ایسا نہ ہو کہ کڑوے دانے جمع  کرنے میں  تم ان کے ساتھ گیہوں بھی اکھاڑ لو۔ (۳۰) کٹائی تک دونوں کو اکٹھا بڑھنے دو اور کٹائی  کے وقت  میں کاٹنے  والوں سے کہہ دوں گا کہ پہلے  کڑوے دانے جمع کر لو اور جلانے کے لئے ان کے گٹھے  باندھ لو اور گیہوں  میرے کھتے میں جمع کر دو۔ 


رائی کے دانے کی تمثیل
	(۳۱) آپ نے ایک اور تمثیل ان کے سامنے ارشاد فرمائی کہ" آسمان کی بادشاہی " اس رائی کے دانے کی مانند ہے جسے کسی آدمی نے لے کر اپنے کھیت  میں بو دیا۔ (۳۲) وہ سب بیجوں میں سے چھوٹا تو ہے مگر جب بڑھتا ہے تو سب ترکاریوں سے بڑا اور ایسا درخت  ہو جاتا ہے کہ ہوا کہ پرندے  آ کر اس کی ڈالیوں پر بسیرا کرتے ہیں۔ 
خمیر کی تمثیل
	(۳۳) سیدنا عیسیٰ المسیح نے اور  ایک تمثیل  ان کو سنائی کہ " آسمان کی بادشاہی اس خمیر کی مانند ہے جسے کسی عورت نے لے کر تین پیمانہ آٹے میں ملا دیا اور وہ ہوتے ہوتے سب خمیر ہو گیا۔ 
تماثیل کا استعمال
	(۳۴) یہ سب باتیں  سیدنا عیسی ٰ المسیح نے بھیڑ سے تمثیلوں میں فرمائیں اور بغیر تمثیل کے وہ ان سے کچھ نہ فرماتے تھے۔ (۳۵) تاکہ  جو نبی  کی معرفت کہا گیا تھا وہ پورا ہو کہ 
		میں تمثیلوں میں اپنا منہ کھولوں گا۔ 
		میں ان باتوں کو ظاہر کروں گا جو بنائی عالم سے پوشیدہ رہی ہیں۔ 
کڑوے دانوں کی تمثیل کی وضاحت
	(۳۶)اس وقت آپ بھیڑ کو چھوڑ کر گھر میں تشریف لے گئے اور آپ کے رسولوں نے آپ کے پاس آ کر کہا کہ کھیت کے کڑوے دانوں کی تمثیل  ہمیں سمجھادیجئے۔ (۳۷) آپ نے ارشاد فرمایا کہ اچھے بیج کا بونے والا ابن آدم (یعنی سیدنا عیسیٰ) ہے۔ (۳۸) اور کھیت  دنیا ہے اور اچھا بیج بادشاہی  کے فرزند اور کڑوے دانے اس شریر  مردود کے فرزند ہیں۔ (۳۹) جس دشمن نے ان کو بویا وہ ابلیس ہے اور کٹائی  دنیا کا آخر ہے اور کاٹنے والے  فرشتے ہیں۔ (۴۰) پس جیسے  کڑوے دانے جمع کئے جاتے اور آگ میں جلائے جاتے ہیں ویسے ہی دنیا کے آخر میں ہو گا۔ (۴۱) ابن آدم اپنے فرشتوں کو بھیجے گا اور وہ سب ٹھوکر  کھلانے والی چیزوں اور بدکاروں  کو اس کی بادشاہی  میں سے جمع کریں گے۔ (۴۲) اور ان کو آگ کی بھٹی میں ڈال دیں گے۔ وہاں  رونا اور دانت پیسنا ہو گا۔ (۴۳) اس وقت دیانتدار اپنے پروردگار  کی بادشاہی میں آفتاب کی مانند چمکیں گے۔ جس کے کان ہوں وہ سن لے۔ 
چھپے ہوئے خزانہ کی تمثیل
	(۴۴) آسمان کی بادشاہی  کھیت میں چھپے خزانہ کی مانند ہے جسے کسی آدمی نے پا کر چھپا دیا اور خوشی کے مارے جا کر جو کچھ ا س کا تھا  بیچ ڈالا اور اس کھیت  کو مول لے لیا۔ 
موتی کی تمثیل
	(۴۵) پھر آسمان کی بادشاہی اس سوداگر کی مانند ہے جو عمدہ موتیوں کی تلاش میں تھا۔ (۴۶) جب اسے ایک بیش قیمت موتی ملا تو اس نے جا کر  جو کچھ اس کا تھا سب بیچ ڈالا اور اسے مول لے لیا۔ 
جال کی تمثیل
	(۴۷) پھر آسمان کی بادشاہی اس بڑے جال کی مانند ہے جو دریا میں ڈالا گیا اور اس نے ہر قسم کی مچھلیاں سمیٹ لیں۔ (۴۸) اور جب بھر گیا تو اسے کنارے پر کھینچ لائے اور بیٹھ کر اچھی اچھی تو برتنوں میں جمع کر لیں اور جو خراب تھیں پھینک دیں۔ (۴۹) دنیا کے آخر میں ایسا ہی ہو گا۔ فرشتے نکلیں گے اور بد دیانتوں کو دیانتداروں سے جدا کریں گے اور ان کو آگ کی بھٹی میں ڈال دیں گے  (۵۰) وہاں رونا اور دانت پیسنا ہو گا۔ 
نئی اور پرانی چیزیں 
	(۵۱) کیا تم  یہ سب باتیں سمجھ گئے ؟ انہوں نے اس سے کہا ہاں۔ (۵۳) آپ نے ان سے فرمایا کہ اس لئے ہر فقیہ جو آسمان کی بادشاہی کا شاگرد بنا ہے اس گھر کے مالک کی مانند ہے جو اپنے  خزانہ میں سے نئی اور پُرانی چیزیں  نکالتا ہے۔ 


ناصرۃ میں نا مقبولیت
	(۵۳) جب سیدنا عیسیٰ المسیح یہ تمثیلیں  ختم کر چکے تو ایسا ہوا کہ  وہاں سے تشریف لے گئے۔ (۵۴) اور اپنے وطن میں آ کر ان کے عبادت خانہ میں  ان کو ایسی تعلیم دینے لگے کہ وہ حیران ہو کر کہنے لگے اس میں حکمت اور معجزے کہاں سے آئے ؟ (۵۵) کیا یہ بڑھئی کا بیٹا نہیں ؟ اور اس کی ماں کا نام مریم اور اس کے بھائی یعقوب اور یوسف اور شمعون اور یہوداہ نہیں ؟(۵۶) اور کیا اس کی سب بہنیں ہمارے ہاں نہیں ؟ پھر یہ سب کچھ  اس میں کہاں سے آیا؟ (۵۷) اور انہوں نے  اس کے سبب سے ٹھوکر کھائی۔ مگر سیدنا عیسیٰ المسیح نے ان سے فرمایا کہ  نبی اپنے وطن اور اپنے گھر کے سوا اور کہیں  بے عزت نہیں ہوتا۔ (۵۸) اور آپ نے ان کی بے اعتقادی کے سبب سے وہاں بہت سے معجزے نہ دکھائے۔ 


رکوع ۱۴: حضرت یحییٰ اصطباغی کی شہادت
     
     (۱)اس وقت چوتھائی ملک کے حاکم ہیرودیس نے سیدنا عیسیٰ المسیح کی شہرت سنی۔ (۲) اور اپنے  خادموں سے فرمایا کہ  یہ یحییٰ اصطباغی ہے وہ مردوں میں سے جی اٹھا ہے اس لئے  اس سے یہ معجزے ظاہر ہوتے ہیں۔ (۳) کیونکہ ہیرودیس نے اپنے بھائی  فلپس کی بیوی ہیرودیاس کے سبب سے حضرت یحییٰ اصطباغی کو پکڑ کر باندھا اور قید خانہ میں ڈال دیا تھا۔ (۴) کیونکہ حضرت یحییٰ نے اس سے فرمایا تھا کہ  ا س کا رکھنا تمہیں روا نہیں۔ (۵) اور وہ ہر چند اسے قتل کرنا چاہتا تھا مگر عام لوگوں سے ڈرتا تھا کیونکہ وہ حضرت یحییٰ کو نبی جانتے تھے۔ (۶)لیکن جب ہیرودیس کی سالگرہ ہوئی اور توہیرودیاس  کی بیٹی نے محفل میں ناچ کر ہیرودیس کو خوش کیا۔ (۷) اس پر اس نے قسم کھا کر اس سے وعدہ کیا کہ جو کچھ تم مانگو گی تمہیں دوں گا۔ (۸) اس نے اپنی ماں کے سکھانے سے کہا مجھے یحییٰ اصطباغی کا سر تھال میں یہیں منگوا دیجئے۔ (۹) بادشاہ  غمگین ہوا مگر اپنی قسموں اور مہمانوں کے سبب سے اس نے حکم دیا کہ دے دیا جائے۔ (۱۰) اور آدمی بھیج کر  قید خانہ میں حضرت یحییٰ اصطباغی  کا سر کٹوا دیا۔ (۱۱) اور آپ کا سرِ مبارک تھال میں لایا گیا اور لڑکی کو دیا گیا اور وہ اسے اپنی ماں کے پاس لے گئی۔ (۱۲) اور آپ کے صحابہ کرام نے آ کر لاشِ مبارک اٹھا لی اور آپ کو دفن کریا اور جا کر سیدنا عیسیٰ المسیح کو خبر دی۔ 
پانچ ہزار کو کھانا کھلانا
	(۱۳) جب سیدنا عیسیٰ نے یہ سنا تو وہاں سے کشتی پر الگ کسی ویران جگہ کو روانہ ہوئے اور لوگ یہ سن کر شہر شہر  سے پیدل آپ کے پیچھے گئے۔ (۱۴) آپ نے اتر کر بڑی بھیڑ کو دیکھا اور ان پر ترس آیا اور آپ نے ان کے بیماروں کو اچھا کر دیا۔ (۱۵) اور جب شام ہوئی  تو صحابہ کرام آپ کے پاس آ کر کہنے لگے کہ جگہ ویران ہے اور وقت گزر گیا ہے۔ لوگوں کو رخصت کر دیں تاکہ گاؤں میں جا کر اپنے لئے کھانا مول لیں۔ (۱۶) سیدنا عیسیٰ المسیح  نے ان سے فرمایا  ان کا جانا ضرور نہیں۔ تم ہی ان کو کھا نے کو دو۔ (۱۷) انہوں نے آپ سے کہا یہاں ہمارے پاس پانچ روٹیوں اور دو مچھلیوں کے سوا اور کچھ نہیں۔ (۱۸) آپ نے فرمایا وہ یہاں میرے پاس لے آؤ۔ (۱۹) اور آپ نے لوگوں کو گھاس پر بیٹھنے کا حکم صادر فرمایا۔ پھر آپ نے وہ پانچ روٹیاں اور دو مچھلیاں لیں اور آسمان کی طرف دیکھ کر برکت دی اور روٹیاں توڑ کر صحابہ کرام کو دیں اور صحابہ کرام نے لوگوں کو۔ (۲۰) اور سب کھا کر  سیر ہو گئے اور انہوں نے  بچے ہوئے ٹکڑوں سے بھری ہوئی بارہ ٹوکریاں  اٹھائیں۔ (۲۱) اور کھانے والے عورتوں اور بچوں کے کے سوا پانچ ہزار مرد کے قریب تھے۔ 
سیدنا عیسیٰ المسیح کا پانی پر چلنا
	(۲۲) اور آپ نے فوراً صحابہ کرام کو مجبور کیا کہ کشتی میں سوار ہو کر  آپ سے پہلے پار چلیں جائیں  جب تک آپ لوگوں کو رخصت کریں۔ (۲۳) اور لوگوں کو رخصت  کر کے تنہا دعا کرنے کے لئے  پہاڑ پر تشریف لے گئے اور جب شام ہوئی تو وہاں اکیلے تھے۔ (۲۴) مگر کشتی  اس وقت  جھیل کے بیچ میں تھی اور لہروں سے ڈگمگا رہی تھی  کیونکہ  ہوا مخالف تھی۔ (۲۵) اور آپ رات  کے چوتھے  پہر جھیل  پر چلتے ہوئے ان کے پاس آئے۔ (۲۶) صحابہ کرام  آپ کو جھیل پر چلتے ہوئے دیکھ کر گھبرا گئے اور کہنے لگے کہ بھوت ہے اور ڈر کر چلا اٹھے۔ (۲۷) آپ نے فوراً  ان سے کہا تسلی رکھو میں ہوں۔ ڈرو مت (۲۸) حضرت پطرس نے آپ سے جواب میں کہا اے مولا  اگر آپ مجھے حکم دیں کہ پانی پر چل کر آپ کے پاس آؤں۔ (۲۹) آپ نے فرمایا آؤ۔ حضرت پطرس کشتی سے اتر کر  سیدنا عیسیٰ المسیح  کے پاس جانے لئے پانی پر چلنے لگے۔ (۳۰) مگر جب ہوا دیکھی تو ڈر گئے اور جب ڈوبنے لگے تو چلا کر اے مولا مجھے بچائیے !۔ (۳۱) سیدنا عیسیٰ المسیح  نے فوراً ہاتھ بڑھا کر  انہیں پکڑ لیا اور ان سے فرمایا اے کم اعتقاد تم نے شک کیوں کیا؟ (۳۲) اور جب وہ کشتی پر تشریف لے آئے تو ہوا تھم گئی۔ (۳۳) اور جو کشتی پر تھے انہوں نے آپ کو سجدہ کر کے کہا یقیناً آپ ابنِ اللہ ہیں۔ 
گنیسرت میں بیماروں کو شفا عطا فرمانا
	(۳۴) آپ پار جا کر گنیسرت  کے علاقہ میں پہنچے۔ (۳۵) اور وہاں کے لوگوں نے آپ کو پہچان کر اس سارے گرد ونواح میں خبر بھیجی اور سب بیماروں کو آپ کے پاس لائے۔ (۳۶) اور وہ آپ کی منت کرنے لگے کہ آپ کی پوشاک مبارک کا کنارہ ہی چھولیں اور جتنوں نے چھوا وہ اچھے ہو گئے۔ 




رکوع ۱۵: بزرگوں کی روایات

	(۱) اس وقت یہودی علماء دین اور فقیہوں نے یروشلم سے سیدنا عیسیٰ المسیح کے پاس آ کر کہا کہ۔ (۲) آپ کے صحابہ کرام بزرگوں کی روایت کو کیوں ٹال دیتے ہیں کھانا کھاتے وقت ہاتھ نہیں دھوتے ؟ (۳) آپ نے جواب میں فرمایا کہ  تم اپنی روایات  سے خدا تعالیٰ  کا حکم کیوں ٹال دیتے ہو؟ (۴)کیونکہ  پروردگار نے  فرمایا ہے  تم اپنے باپ کی اور اپنی ماں کی عزت کرنا اور جو باپ یا ماں کو بُرا کہے وہ ضرور جان سے مارا جائے۔ (۵) مگر تم کہتے ہو کہ جو کوئی باپ یا ماں سے کہے جس چیز کا تمہیں  مجھ سے فائدہ پہنچ سکتا تھا وہ پروردگار کی نذر ہو چکی۔ (۶) تو وہ اپنے باپ کی عزت نہ کرے۔ پس تم نے اپنی روایت  سے پروردگار کا کلام باطل کر دیا۔ (۷) اے منافقو یسعیاہ نبی نے تمہارے حق میں کیا خوب نبوت کی کہ 
		(۸) یہ اُمت زبان سے تو میری عزت کرتی ہے مگر ان کا دل مجھ سے دور ہے۔ 
		(۹) اور یہ بے فائدہ میری پرستش کرتے ہیں کیونکہ انسانی احکام کی تعلیم دیتے ہیں۔ 
پاکیزگی کا معیار
(۱۰) پھر آ پ نے لوگوں کو پاس بلا کر ان سے فرمایا سنو اور سمجھو۔ (۱۱) جو چیز منہ میں جاتی ہے وہ آدمی کو ناپاک  نہیں کرتی مگر جو منہ سے نکلتی ہے وہی آدمی کو ناپاک کرتی ہے۔ (۱۲) اس پر صحابہ کرام نے آپ کے پاس آ کر کہا کیا آپ جانتے ہیں کہ علماء دین نے یہ بات سن کر ٹھوکر کھائی؟ (۱۳) آپ نے جواب میں فرمایا جو پودا میرے پروردگار  نے نہیں لگایا جڑ سے اکھاڑاجائے گا؟ (۱۴) انہیں چھوڑ دو۔ وہ اندھے راہ بتانے والے ہیں اور اگر اندھے  کو اندھا راہ بتائے گا تو دونوں  گڑھے میں گریں گے۔ (۱۵) حضرت پطرس نے جواب میں آپ سے یہ کہا یہ تمثیل ہمیں سمجھادئیجے۔ (۱۶) آپ نے فرمایا کیا تم اب تک بے سمجھ ہو؟ (۱۷) کیا نہیں سمجھتے کہ جو کچھ منہ میں جاتا ہے وہ پیٹ میں پڑتا اور مزبلہ میں پھینکا جاتا ہے۔ (۱۸) مگر جو باتیں  منہ سے نکلتی ہیں وہ دل سے نکلتی ہیں اور وہی آدمی کو ناپاک کرتی ہیں۔ (۱۹) کیونکہ بُرے خیال، خونریزیاں، زنا کاریاں، حرامکاریاں،  چوریاں، جھوٹی گواہیاں، بد گوئیاں دل ہی سے نکلتی ہیں۔ (۲۰)یہی باتیں  ہیں جو آدمی کو ناپاک کرتی ہیں  مگر بغیر ہاتھ دھوئے کھانا کھانا آدمی کو ناپاک نہیں کرتا۔ 
ایک غیر یہودی عورت کا ایمان
	(۲۱)پھر سیدنا عیسیٰ المسیح وہاں سے نکل کر صوُر اور صیدا کے علاقہ کو روانہ ہوئے۔ (۲۲) اور دیکھو کہ کنعانی عورت ان سرحدوں سے نکلی اور پکار کر کہنے لگی  اے مولا  ابن داؤد مجھ پر رحم فرمائیے۔ ایک بد روح میری بیٹی کو  بہت ستاتی ہے۔ (۲۳) مگر آپ نے اسے کچھ ارشاد نہ فرمایا اور آپ کے صحابہ کرام نے پاس آ کر آپ سے یہ عرض کی کہ اسے رخصت کر دیں کیونکہ وہ ہمارے پیچھے چلاتی ہے۔ (۲۴) آپ نے جواب میں فرمایا کہ میں اسرائیل  کے گھرانے کی کھوئی ہوئی بھیڑوں کے سوا اور کسی  کے پاس نہیں بھیجا گیا۔ (۲۵) مگر اس نے آ کر آپ کو سجدہ کیا اور کہا اے مولا میری مدد کیجئے۔ (۲۶) آپ نے فرمایا کہ لڑکوں کی روٹی لے کر کتوروں کو ڈال دینا اچھا نہیں۔ (۲۷) اس نے کہا ہاں مولا کیونکہ کتورے بھی ان ٹکڑوں میں سے کھاتے ہیں جو ان کے مالکوں کی میز سے گرتے ہیں۔ (۲۸) اس پر سیدنا عیسی ٰ المسیح نے فرمایا اے عورت تمہارا ایمان بہت بڑا ہے۔ جیسا تم چاہتی ہو تمہارے لئے ویسا ہی ہو اور اس کی بیٹی  نے اسی گھڑی شفا پائی۔ 
طرح طرح کی بیماریوں سے شفا
	(۲۹) پھر سیدنا عیسیٰ وہاں سے چل کر گلیل کی جھیل کے نزدیک آئے اور ایک اونچی جگہ پر بیٹھ گئے، (۳۰) اور ایک بڑی بھیڑ، لنگڑوں، اندھوں، گونگوں، ٹنڈوں اور بہت سے اور بیماروں کو اپنے ساتھ لے کر آپ کے پاس آئی اور ان کو پاؤں میں ڈال دیا اور آپ نے انہیں شفا عطا فرمائی۔ (۳۱) چنانچہ جب لوگوں نے دیکھا کہ گونگے  بولتے، ٹنڈے تندرست ہوتے اور لنگڑے چلتے پھرتے اور اندھے دیکھتے ہیں  تو تعجب کیا اور اسرائیل  کے خدا کی تمجید کی۔ 
چار ہزار کو کھانا کھلانا
	(۳۲) سیدنا عیسی ٰ المسیح نے اپنے صحابہ کرام کو پاس بلا کر فرمایا کہ مجھے اس بھیڑ پر ترس آتا ہے کیونکہ یہ لوگ  تین دن سے برابر میرے ساتھ ہیں اور ان کے پاس کھانے کو کچھ نہیں اور میں ان کو بھوکا رخصت کرنا نہیں چاہتا۔ کہیں ایسا نہ ہو کہ راہ میں تھک کر رہ جائیں۔ (۳۳) صحابہ کرام نے آپ سے کہا بیابان میں ہم اتنی  روٹیاں کہاں سے لائیں کہ ایسی بڑی بھیڑ  کو سیر کریں ؟(۳۴) سیدنا عیسیٰ المسیح  نے ان سے فرمایا تمہارے پاس کتنی  روٹیاں ہیں ؟ انہوں نے  کہا سات اور تھوڑی سے چھوٹی مچھلیاں ہیں۔ (۳۵) آپ نے لوگوں کو حکم دیا کہ زمین پر بیٹھ جائیں۔ (۳۶) اور ان سات  روٹیوں اور مچھلیوں  کو لے کر شکر کیا اور انہیں توڑ کر صحابہ کرام کو دیتے گئے اور صحابہ کرام عوام الناس کو۔ (۳۷) اور سب کھا کر سیر ہو گئے اور بچے ہوئے ٹکڑوں سے بھرے ہوئے سات ٹوکرے اٹھائے۔ (۳۸) اور کھانے والے سوا عورتوں اور بچوں کے چار ہزار مرد تھے۔ (۳۹) پھر آپ بھیڑ کو رخصت کر کے کشتی میں سوار ہوئے اور مگدن کی سرحدوں میں آ گئے۔

 
رکوع ۱۶: معجزہ کا مطالبہ

	(۱) پھر یہودی علماء دین کے دو فرقے یعنی فریسیوں اور صدوقیوں نے پاس آ کر آزمانے کے لئے آپ سے درخواست کی کہ ہمیں کوئی آسمانی نشان دکھائیے۔ (۲) آپ نے جواب میں ان سے فرمایا شام کو تم کہتے ہو کہ کھلا رہے گا کیونکہ آسمان لال ہے۔ (۳) اور صبح کو یہ کہ آج آندھی چلے گی اور کیونکہ آسمان لال اور دھندلا ہے۔ تم آسمان کی صورت میں تو تمیز کرنا جانتے ہو مگر زمانوں کی علامتوں میں تمیز  نہیں کر سکتے۔ (۴) اس زمانہ کے بُرے اور زناکار لوگ  نشان طلب کرتے ہیں مگر یونس کے نشان کے سوا کوئی اور نشان ان کو نہ دیا جائے گا اور آپ ان کو چھوڑ کر چلے گئے۔ 
فریسیوں اور صدوقیوں کا خمیر
	(۵) اور صحابہ کرام پار جاتے وقت روٹی ساتھ لینا بھول گئے  تھے۔ (۶) سیدنا عیسیٰ المسیح نے ان سے فرمایا خبر دار فریسیوں اور صدوقیوں کے خمیر سے ہوشیار رہنا۔ (۷)وہ آپس میں چرچا کرنے لگے کہ ہم روٹی  نہیں لائے۔ (۸) سیدنا عیسیٰ المسیح  نے یہ معلوم کر کے فرمایا کہ اے کم اعتقادو تم آپس میں کیوں چرچا کرتے ہو کہ ہمارے پاس روٹی نہیں ؟ (۹) کیا اب تک  نہیں سمجھتے اور ان پانچ ہزار  آدمیوں  کی پانچ روٹیاں  تم کو یاد نہیں اور نہ یہ کہ  کتنی ٹوکریاں  اٹھائیں ؟ (۱۰) اور نہ ان چار ہزار  آدمیوں  کی سات روٹیاں اور نہ یہ کے کتنے ٹوکرے اٹھائے ؟ (۱۱) کیا وجہ ہے کہ تم یہ نہیں سمجھتے کہ میں نے تم سے روٹی کی بابت نہیں کہا؟ فریسیوں اور صدوقیوں کے خمیر  سے خبر دار رہو۔ (۱۲) تب ان کی سمجھ میں آیا کہ آپ نے روٹی کے خمیر سے نہیں بلکہ یہودی علماء دین  کی تعلیم سے خبر دار رہنے کو فرمایا تھا۔ 
حضرت پطرس کا اقرار
	(۱۳) جب سیدنا عیسیٰ المسیح  قیصریہ فلپی کے علاقہ میں تشریف لائے تو آپ نے اپنے صحابہ کرام سے یہ پوچھا کہ لوگ ابن آدم کو کیا کہتے ہیں ؟ (۱۴) انہوں نے کہا بعض یحییٰ اصطباغی  بعض الیاس بعض یرمیاہ یا نبیوں میں سے کوئی۔ (۱۵) آپ نے ان سے فرمایا مگر تم مجھے کیا کہتے ہو؟(۱۶) حضرت شمعون پطرس نے جواب میں کہا آپ زندہ ابنِ اللہ " المسیح " ہیں۔ (۱۷) سیدنا عیسیٰ المسیح نے فرمایا قابلِ ستائش ہو تم شمعون بریوناہ کیونکہ یہ بات  گوشت اور خون نے نہیں بلکہ  میرے پروردگار  نے جو آسمان پر ہے تمہیں پر ظاہر کی ہے۔ (۱۸) اور میں بھی تم سے کہتا ہوں کہ تم پطرس ہو اور میں اس پتھر پر اپنی جماعت بناؤں گا اور عالم ارواح کے دروازے اس پر غالب نہ آئیں گے۔ (۱۹) میں آسمان کی بادشاہی کی کنجیاں تمہیں دوں گا اور جو کچھ تم زمین پر باندھو گے وہ آسمان پر بندھے گا اور جو کچھ تم زمین پر کھولو گے وہ آسمان پر کھلے گا۔ (۲۰) اس وقت  آپ نے صحابہ کرام کو حکم صادر کیا کہ کسی کونہ بتانا کہ میں " المسیح " ہوں۔ 
سیدنا عیسیٰ المسیح کے مصائب اور موت
	(۲۱) اس وقت سے سیدنا عیسیٰ المسیح اپنے صحابہ کرام پر ظاہر کرنے لگے کہ آپ کو ضرور ہے کہ یروشلیم کو جائیں اور بزرگوں اور امامِ اعظم اور فقیہوں  کی طرف سے بہت دکھ اٹھائے اور قتل کیا جائیں اور  تیسرے دن  جی اٹھے۔ (۲۲) اس پر حضرت پطرس آ پ کو الگ لے جا کر ملامت کرنے لگے کہ اے مولا ، پروردگار نہ کرے، یہ آپ پر ہرگز نہیں آنے کا۔ (۲۳) آپ نے حضرت پطرس سے فرمایا اے شیطان، میرے سامنے سے دور ہو۔ تم میرے لئے ٹھوکر کا باعث ہو کیونکہ  تم پروردگار کی باتوں کا نہیں بلکہ آدمیوں کی باتوں کا خیال رکھتے ہو۔ (۲۴) اس وقت سیدنا عیسیٰ المسیح نے اپنے صحابہ کرام سے فرمایا کہ اگر کوئی میرے پیچھے  آنا چاہے تو اپنی خودی کا انکار کرے اور اپنی صلیب اٹھائے اور میرے پیچھے ہولے۔ (۲۵) کیونکہ جو کوئی  اپنی جان بچانا چاہے اسے کھوئے گا اور جو کوئی  میری خاطر اپنی جان کھوئے گا وہ اسے پائے گا۔ (۲۶) اور اگر آدمی ساری دنیا حاصل کرے اور اپنی جان کا نقصان اٹھائے  تو اسے کیا فائدہ ہو گا؟ یا آدمی اپنی جان کے بدلے کیا دے گا ؟(۲۷) کیونکہ ابن آدم اپنے پروردگار کی عظمت میں اپنے فرشتوں کے ساتھ آئے گا۔ اس وقت ہر ایک کو اس کے کاموں کے مطابق بدلہ دے گا۔ (۲۸) میں تم سے سچ کہتا ہوں جو یہاں کھڑے ہیں ان میں سے بعض ایسے ہیں  کہ جب تک ابن آدم کو اس کی بادشاہی میں آتے ہوئے نہ دیکھ لیں  موت کا مزہ ہرگز نہ چکھیں گے۔

 
رکوع ۱۷: صورت کی تبدیلی

	(۱) چھ دن کے بعد سیدنا عیسیٰ المسیح نے حضرت پطرس اور حضرت یعقوب اور ان کے بھائی حضرت یحییٰ کو ہمراہ لیا اور انہیں ایک اونچے پہاڑ پر الگ لے گئے۔ (۲) اور ان کے سامنے  آپ کی صورتِ مبارک بدل گئی اور آپ کا چہرہِ مبارک  سورج کی مانند چمکا اور آپ کی پوشاک نور کی مانند سفید ہو گئی۔ (۳) اور دیکھو حضرت موسیٰ اور حضرت الیاس آپ کے ساتھ باتیں کرتے ہوئے انہیں دکھائی دیئے۔ (۴) حضرت پطرس  نے سیدنا عیسیٰ المسیح سے کہا اے مولا ہمارا یہاں رہنا اچھا ہے  مرضی ہو تو میں یہاں تین ڈیرے بناؤں۔ ایک آپ کے لئے، ایک موسیٰ کے لئے اور ایک الیاس کے لئے۔ (۵) وہ یہ کہہ ہی رہے تھے کہ دیکھو ایک نورانی بادل نے ان پر سایہ کر لیا اور اس بادل میں سے آواز آئی کہ یہ میرا پیارا بیٹا ( نعوذ بااللہ جسمانی نہیں بلکہ روحانی بیٹا )جس سے میں خوش ہوں اس کی سنو۔ (۶) صحابہ کرام یہ سن کر منہ کے بل گرے اور بہت ڈر گئے۔ (۷) سیدنا عیسیٰ المسیح  نے پاس آ کر  انہیں چھوا اور فرمایا اٹھو۔ ڈرو مت۔ (۸) جب انہوں نے  اپنی آنکھیں اٹھائیں تو سیدنا عیسیٰ المسیح کے سوا اور کسی کو نہ دیکھا۔ 
	(۹) جب وہ پہاڑ سے اتر رہے تھے تو سیدنا عیسیٰ نے انہیں یہ حکم دیا کہ جب تک ابن آدم مردوں میں سے نہ جی اٹھے جو کچھ تم نے دیکھا ہے کسی سے اس کا ذکر نہ کرنا۔ (۱۰)صحابہ کرام نے آپ سے پوچھا کہ پھر فقیہ کیوں کہتے ہیں کہ الیاس کا پہلے آنا ضرور ہے ؟ (۱۱) آپ نے جواب میں فرمایا کہ الیاس البتہ آئے گا اور سب کچھ بحال کرے گا۔ (۱۲) لیکن میں تم سے کہتا ہوں کہ الیاس تو آ چکا اور انہوں نے اسے نہیں پہچانا بلکہ جو چاہا اس کے ساتھ کیا۔ اسی طرح ابن آدم بھی ان کے ہاتھ سے دکھ اٹھائے گا۔ (۱۳) تب صحابہ کرام سمجھ گئے کہ آپ نے حضرت یحییٰ اصطباغی کی بابت ارشاد فرمایا ہے۔ 
مرگی کے مریض کو شفا عطا فرمانا
	(۱۴) اور جب وہ بھیڑ کے پاس پہنچے تو ایک آدمی آپ کے پاس آیا اور آپ کے گھٹنے ٹیک کر کہنے لگا۔ (۱۵) اے مولا  میرے بیٹے پر رحم کریں کیونکہ اس کو مرگی آتی ہے اور وہ بہت دکھ اٹھاتا ہے۔ اس لئے کہ اکثر آگ اور پانی میں گر پڑتا ہے۔ (۱۶) اور میں اس کو آپ کے رسولوں کے پاس لایا تھا  مگر وہ اسے اچھا نہ کر سکے۔ (۱۷) سیدنا عیسیٰ المسیح نے جواب میں فرمایا اے بے اعتقاد اور کج رو نسل  میں کب تک تمہارے ساتھ رہوں گا ؟ کب تک تمہاری برداشت کروں گا ؟ اسے یہاں  میرے پاس لاؤ۔ (۱۸) سیدنا عیسیٰ  نے اسے جھڑکا اور بد روح اس سے نکل گئی اور وہ لڑکا اسی گھڑی اچھا ہو گیا۔ (۱۹) تب صحابہ کرام نے سیدنا عیسیٰ المسیح  کے پاس آ کر خلوت میں کہا ہم اس کو کیوں نہ نکال سکے ؟ (۲۰) آپ نے ان سے فرمایا  اپنے ایمان کی کمی کے سبب سے کیونکہ  میں تم سے سچ کہتا ہوں کہ اگر تم میں  رائی کے دانے  کے برابر بھی ایمان ہو گا تم اس پہاڑ سے کہہ سکو گے کہ یہاں سے سرِک کرو ہاں چلا جا اور وہ چلا جائے گا اور کوئی بات تمہارے لئے نا ممکن نہ ہو گی۔ (۲۱)(لیکن یہ قسم دعا کے سوا اور کسی طرح نہیں نکل سکتی۔ )
سیدنا عیسیٰ المسیح کے مصائب اور موت کا دوبارہ بیان
	(۲۲) اور جب وہ گلیل میں ٹھہرے ہوئے تھے سیدنا عیسیٰ نے ان سے فرمایا  ابن آدم آدمیوں کے حوالہ کیا جائے گا۔ (۲۳) اور وہ اسے قتل کریں گے اور وہ تیسرے دن زندہ کیا جائے گا۔ اس پر وہ بہت  ہی غمگین ہوئے۔ 
بیت اللہ کا جزیہ
	(۲۴) اور جب کفر نحوم میں آئے تو نیم مثقال لینے والوں نے حضرت پطرس کے پاس آ کر کہا کیا تمہارے استاد  نیم مثقال نہیں دیتے ؟ (۲۵)آپ نے کہا ہاں دیتے ہیں اور جب آپ گھر میں آئے تو سیدنا عیسیٰ نے ان کے بولنے سے پہلے ہی فرمایا اے شمعون  تم کیا سمجھتے ہو؟ دنیا کے بادشاہ  کن سے محصول یا جزیہ لیتے ہیں ؟اپنے  بیٹوں سے یا غیروں سے ؟ (۲۶) جب آپ نے کہا غیروں سے تو سیدنا عیسیٰ نے ان سے فرمایا پس بیٹے بری ہوئے۔ (۲۷) لیکن مبادا ہم ان کے لئے ٹھوکر کا   باعث ہوں تم جھیل پر جا کر بنسی ڈالو اور جو مچھلی پہلے نکلے اسے لو اور جب تک اس کا منہ کھولو گے تو ایک  مثقال پاؤ گے۔ وہ لے کر میرے اور اپنے لئے انہیں دو۔

 
رکوع ۱۸: بڑا کون ہے ؟

	(۱) اس وقت صحابہ کرام سیدنا عیسیٰ کے پاس آ کر کہنے لگے پس " آسمان کی بادشاہی " میں بڑا کون ہے ؟(۲) آپ نے ایک بچے کو پاس بلا کر اس کو ان کے بیچ میں کھڑا کیا۔ (۳) اور کہا میں تم سے سچ کہتا ہوں کہ اگر تم توبہ نہ کرو اور بچوں کی مانند نہ بنو تو " آسمان کی بادشاہی " میں ہرگز  داخل نہ ہو گے۔ (۴) پس جو کوئی اپنے آپ کو اس بچے کی مانند چھوٹا بنائے گا  وہی " آسمان کی بادشاہی " میں بڑا ہو گا۔ (۵) اور جو کوئی ایسے بچے کو میرے نام پر قبول کرتا ہے وہ مجھے قبول کرتا ہے۔ 
دوسروں کے لئے ٹھوکر کا سبب نہ بنیں 
(۶)لیکن جو کوئی ان چھوٹوں میں سے جو مجھ پر ایمان لائے ہیں  کسی کو ٹھوکر کھلاتا ہے اس کے لئے یہ بہتر ہے کہ بڑی چکی کا پاٹ اس کے گلے میں لٹکایا جائے اور وہ گہرے  سمندر میں ڈبو دیا جائے۔ (۷) ٹھوکروں کے سبب سے  دنیا پر افسوس  ہے کیونکہ  ٹھوکروں کا ہونا ضرور ہے لیکن اس آدمی پر افسوس ہے جس کے باعث  سے ٹھوکر لگے۔ (۸) پس اگر تمہارا ہاتھ یا پاؤں تمہیں ٹھوکر  کھلائے تواسے کاٹ کر اپنے پاس سے پھینک دو۔ ٹنڈا یا لنگڑا ہو کر زندگی میں داخل ہونا تمہارے لئے اس سے بہتر ہے کہ دو ہاتھ یا دو پاؤں  رکھتے ہوئے تم ہمیشہ کی آگ میں ڈالے جاؤ۔ (۹) اور اگر تمہاری  آنکھ تمہیں  ٹھوکر کھلائے  تو اسے نکال کر اپنے پاس سے پھینک دو۔ کانا ہو کر  زندگی میں داخل ہونا تمہارے لئے  اس سے بہتر ہے کہ دو آنکھیں  رکھتے ہوئے تم آتشِ جہنم میں ڈالے جاؤ۔ 
کھوئی ہوئی بھیڑ کی تمثیل
(۱۰) خبر دار ان چھوٹوں میں سے کسی کو نا چیز نہ جاننا کیونکہ  میں تم سے کہتا ہوں کہ آسمان پران کے فرشتے  میرے پروردگار  کا منہ ہر وقت دیکھتے ہیں۔ (۱۱)( کیونکہ ابن آدم  کھوئے ہوؤں کو ڈھونڈنے اور نجات دینے آیا ہے )۔ (۱۲) تم کیا سمجھتے ہو؟ اگر کسی آدمی کی سوبھیڑیں ہوں اور ان میں سے ایک بھٹک جائے تو کیا وہ ننانوے  کو چھوڑ کر اور پہاڑوں پر جا کر اس بھٹکی ہوئی  کو نہ ڈھونڈے گا؟ (۱۳) اور اگر ایسا ہو کہ اسے  پائے تو میں تم سے سچ کہتا ہوں کہ وہ ان ننانوے  کی نسبت جو بھٹکی  نہیں اس بھیڑ کی زیادہ خوشی کرے گا۔ (۱۴) اسی طرح  تمہارا پروردگار  یہ نہیں چاہتا کہ ان چھوٹوں میں سے ایک بھی ہلاک ہو۔ 
اگر بھائی گناہ کرے 
	(۱۵) اگر تمہارا بھائی تمہارا گناہ کرے تو جاؤ اور خلوت میں بات چیت کر کے اسے سمجھاؤ۔ اگر وہ تمہاری سنے تو تم نے اپنا بھائی کو پا لیا۔ (۱۶) اور اگر نہ سنے تو ایک  دو آدمیوں کو اپنے ساتھ لے جاؤ تاکہ ہر ایک بات دو تین گواہوں کی زبان سے ثابت ہو جائے۔ (۱۷)اگر وہ ان کی سننے سے بھی انکار کرے تو جماعت سے کہہ اور اگر جماعت کی سننے سے بھی انکار کرے تو تم اسے مشرکین اور محصول لینے والوں کے برابر جانو۔ 
ایمان دار کا استحقاق
(۱۸) میں تم سے سچ کہتا ہوں کہ جو کچھ تم زمین پر باندھو گے وہ آسمان پر بندھے گا اور جو کچھ تم زمین پر کھولو گے وہ آسمان پر کھلے گا۔ (۱۹) پھر میں تم سے کہتا ہوں کہ اگر تم میں سے دو شخص زمین پر کسی بات کے لئے جسے وہ چاہتے ہوں اتفاق کریں تو وہ میرے  پروردگار کی طرف سے جو آسمان پر ہے ان کے لئے ہو جائے گی۔ (۲۰) کیونکہ جہاں دو یا تین  میرے نام پر اکٹھے ہیں وہاں میں ان کے بیچ میں ہوں۔ 
معاف نہ کرنے والے نوکر کی تمثیل
	(۲۱) اس وقت حضرت پطرس نے پاس آ کر آپ سے کہا اے مولا  اگر میرا بھائی میرا گناہ کرتا رہا ہے تو میں کتنی دفعہ  اسے معاف کروں ؟ کیا سات بار تک ؟ (۲۲)سیدنا عیسیٰ المسیح نے ان سے فرمایا میں تمہیں یہ نہیں کہتا کہ سات بار بلکہ سات دفعہ کے ستر بار تک۔ (۲۳) پس " آسمان کی بادشاہی " اس بادشاہ کی مانند ہے جس نے اپنے نوکروں سے حساب لینا چاہا۔ (۲۴) اور جب حساب لینے لگا تو اس کے سامنے  ایک قرض دار حاضر کیا گیا جس پر اس کے دس ہزار توڑے  آتے تھے۔ (۲۵) مگر چونکہ  اس کے پاس  ادا کرنے کو کچھ نہ تھا اس لئے  اس کے مالک نے حکم دیا کہ  یہ اور اس کی بیوی بچے اور جو کچھ  اس کا ہے سب بیچا جائے اور قرض وصول کر لیا جائے۔ (۲۶) پس نوکر نے گر کر  اسے سجدہ کیا اور کہا اے مالک  مجھے مہلت دیجئے، میں آپ کا سارا قرض ادا کر دوں گا۔ (۲۷) اس نوکر کے مالک نے ترس کھا کر اسے چھوڑ دیا اور اس کا قرض بخش دیا۔ (۲۸)جب وہ نوکر باہر نکلا تو اس کے ہم خدمتوں میں سے ایک اس کو ملا جس پر اس کے سو دینار آتے تھے۔ اس نے اس کو پکڑ کر اس کا گلا گھونٹا اور کہا جو میرا آتا ہے ادا کر دو۔ (۲۹) پس اس کے ہم خدمت نے اس کے سامنے  گر کر اس کی منت کی اور کہا مجھے مہلت دیں، میں آپ کو ادا کر دوں گا۔ (۳۰) اس نے نہ مانا  بلکہ جا کر اسے قید خانہ میں ڈال دیا کہ جب تک قرض ادا نہ کر دے قید رہے۔ (۳۱) پس  اس کے ہم خدمت  یہ حال دیکھ کر  بہت غمگین ہوئے اور آ کر اپنے مالک کو سب کچھ جو ہوا تھا سنا دیا۔ (۳۲) اس پر اس کے مالک نے اس کو پاس بلا کر اس سے کہا اے شریر نوکر ! میں نے وہ سارا قرض تمہیں اس لئے بخش دیا کہ تم نے میری منت کی تھی۔ (۳۳) کیا تمہیں  لازم نہ تھا کہ جیسا میں نے تم پر رحم کیا تم بھی اپنے ہم خدمت پر رحم کرتے ؟ (۳۴) اور اس کے مالک  نے خفا ہو کر  اس کو جلادوں کے حوالہ کیا کہ جب تک  تمام قرض ادا نہ کر دے قید رہے۔ (۳۵) میرا پروردگار  بھی تمہارے ساتھ اسی طرح کرے گا اگر تم میں سے ہر ایک اپنے بھائی  کو دل سے معاف نہ کرے۔

 
رکوع ۱۹: طلاق کے بارے میں سیدنا عیسیٰ المسیح کی تعلیمات

	(۱) جب سیدنا عیسیٰ یہ باتیں ختم کر چکے تو ایسا ہوا کہ گلیل  سے روانہ ہو کر یردن کے پار یہودیہ کی سرحدوں میں آئے۔ (۲) اور ایک بڑی بھیڑ  آپ کے پیچھے ہولی اور آپ نے انہیں وہاں شفا عطا فرمائی۔ (۳) اور فریسی (یہودی علماء دین کا ایک فرقہ) آپ کو آزمانے کو  آپ کے پاس آئے اور کہنے لگے کیا ہر ایک سبب سے اپنی بیوی کو چھوڑ دینا روا ہے ؟ (۴) آپ نے جواب میں فرمایا کہ کیا تم نے نہیں پڑھا کہ جس نے انہیں  بنایا اس نے ابتدا ہی سے انہیں مرد اور عورت بنا کر کہا کہ۔ (۵) اس سبب سے مرد باپ سے اور ماں سے جدا ہو کر  اپنی بیوی کے ساتھ رہے گا اور وہ دونوں  ایک جسم ہوں گے ؟ (۶) پس وہ دو نہیں بلکہ ایک جسم ہیں۔ اس لئے جسے خدا نے جوڑا ہے اسے آدمی جدا نہ کرے۔ (۷) انہوں نے آپ سے کہا پھر موسی ٰ نے کیوں حکم دیا ہے کہ  طلاق نامہ دے کر چھوڑ دی جائے ؟ (۸) آپ نے ان سے فرمایا  کہ موسیٰ نے تمہاری سخت دلی کے سبب سے تم کو اپنی بیویوں کو چھوڑ دینے کی اجازت دی مگر ابتدا سے ایسا نہ تھا۔ (۹) اور میں تم سے کہتا ہوں کہ جو کوئی  اپنی بیوی  کو حرام کاری کے سوا  کسی اور سبب  سے چھوڑ دے اور دوسری سے بیاہ کرے وہ زنا کرتا ہے اور جو کوئی  چھوڑی ہوئی سے بیاہ کر لے اور بھی زنا کرتا ہے۔ (۱۰) صحابہ کرام نے آپ سے کہا کہ اگر مرد کا بیوی کے ساتھ ایسا ہی  حال ہے تو بیاہ کرنا ہی اچھا نہیں۔ (۱۱) آپ نے ان سے فرمایا  سب اس بات کو قبول نہیں کر سکتے  مگر وہی جن کو یہ قدرت دی گئی ہے۔ (۱۲)کیونکہ بعض خوجے ایسے ہیں  جو ماں کے پیٹ ہی سے ایسے پیدا ہوئے اور بعض  خوجے ایسے ہیں جن کو  آدمیوں نے خوجہ بنایا اور بعض  خوجے ایسے ہیں  جنہوں نے " آسمان کی بادشاہی " کے لئے  اپنے آپ کو خوجہ بنایا۔ جو قبول کر سکتا ہے  وہ قبول کرے۔ 
سیدنا عیسیٰ المسیح چھوٹے بچوں کو برکت عطا فرماتے ہیں 
	(۱۳) اس وقت لوگ بچوں  کو آپ کے پاس لائے تاکہ آپ ان پر ہاتھ رکھے اور دعا دیں مگر صحابہ کرام نے انہیں جھڑکا۔ (۱۴)لیکن سیدنا عیسیٰ المسیح  نے کہا بچوں کو میرے پاس آنے دو اور انہیں منع نہ کرو کیونکہ آسمان کی بادشاہی  "ایسوں ہی کی ہے۔ (۱۵) اور آپ ان پر ہاتھ رکھ کر وہاں سے تشریف لے گئے۔ 
نوجوان امیر آدمی
	(۱۶) اور دیکھو ایک شخص نے پاس آ کر آپ سے کہا اے استاد  میں کون سی نیکی کرو کہ تاکہ ہمیشہ کی زندگی  پاؤں ؟ (۱۷) آپ نے ا س سے فرمایا  تم مجھ سے نیکی کی بابت کیوں پوچھتے ہو؟ نیک تو ایک ہی  ہے لیکن اگر تم زندگی میں داخل ہونا چاہتے ہو تو حکموں پر عمل کرو۔ (۱۸) اس نے آپ سے کہا کون سے حکموں پر ؟ سیدنا عیسیٰ المسیح نے کہا یہ کہ خون نہ کرو، زنا نہ کرو، چوری نہ کرو، جھوٹی گواہی نہ دو، (۱۹) اپنے باپ کی اور ماں کی عزت کرو اپنے پڑوسی سے اپنی مانند محبت  رکھو۔ (۲۰) اس جوان نے آپ سے کہا میں نے ان سب پر عمل کیا ہے۔ اب مجھ میں کس بات کی کمی ہے ؟ (۲۱) سیدنا عیسی ٰ المسیح  نے اس سے فرمایا اگر تم کامل ہونا چاہتے ہو تو جاؤ اپنا مال و اسباب  بیچ کر  غریبوں کو دو۔ تمہیں آسمان پر خزانہ ملے گا اور آ کر میرے پیچھے ہولے۔ (۲۲) مگر وہ جوان یہ بات سن کر  غمگین ہو کر چلا گیا کیونکہ بڑا مالدار تھا۔ 
	(۲۳) اور سیدنا عیسی ٰ المسیح نے اپنے صحابہ کرام سے فرمایا میں تم سچ کہتا ہوں کہ دو لت مند کا" آسمان کی بادشاہی " میں داخل ہونا مشکل ہے۔ (۲۴) اور پھر تم سے کہتا ہوں کہ اونٹ کا سوئی کے ناکے میں سے نکل جانا اس سے آسان ہے کہ دولت مند  خدا کی بادشاہی میں داخل ہو۔ (۲۵) صحابہ کرام یہ سن کر بہت ہی حیران ہوئے اور کہنے لگے کہ پھر کون نجات پا سکتا ہے ؟ (۲۶) سیدنا عیسیٰ المسیح نے ان کی طرف دیکھ کر فرمایا کہ یہ آدمیوں سے تو نہیں ہو سکتا لیکن خدا تعالیٰ سے سب کچھ ہو سکتا ہے۔ (۲۷) اس پر حضرت پطرس  نے جواب میں آپ سے کہا  دیکھیئے ہم تو سب کچھ چھوڑ کر آپ کے پیچھے ہو لئے ہیں۔ پس ہم کو کیا ملے گا؟ (۲۸) سیدنا عیسی ٰ المسیح نے ان سے فرمایا کہ  میں تم سے سچ کہتا ہوں کہ جب ابن آدم نئی پیدائش  میں اپنی بزرگی کے تخت پر بیٹھے گا تو تم بھی جو میرے پیچھے ہو لئے ہو بارہ تختوں پر بیٹھ کر اسرائیل کے بارہ قبیلوں کا انصاف کرو گے۔ (۲۹) اور جس کسی نے  گھروں یا بھائیوں  یا بہنوں یا باپ یا ماں یا بچوں یا کھیتوں  کو میرے نام کی خاطر چھوڑ دیا ہے اس کو سو گنا ملے گا اور ہمیشہ کی زندگی  کا وارث ہو گا۔ (۳۰) لیکن بہت سے اول آخر ہو جائیں گے اور آخر اول۔ 


رکوع ۲۰: تاکستان (انگوروں کے باغ )میں مزدور

	(۱)کیونکہ  "آسمان کی بادشاہی " اس گھر کے مالک کی مانند ہے جو سویرے نکلا تاکہ اپنے تاکستان میں مزدور لگائے۔ (۲) اور اس نے مزدوروں سے ایک دینا روز ٹھہرا کر انہیں  اپنے تاکستان میں بھیج دیا۔ (۳) پھر پہر دن چڑھے کہ قریب نکل کر اس نے اوروں کو بازار  میں بیکار کھڑے دیکھا۔ (۴) اور ان سے کہا تم بھی تاکستان  میں چلے جاؤ۔ جو واجب ہے تم کو دوں گا۔ پس وہ چلے گئے۔ (۵)پھر اس نے دوپہر اور تیسرے پہر کے قریب نکل کر ویسا ہی کیا۔ (۶) اور کوئی ایک گھنٹہ  دن رہے پھر نکل کر اوروں کو کھڑے پایا اور ان سے کہا  تم کیوں یہاں تمام دن بیکار کھڑے رہے ؟ (۷) انہوں نے  اس سے کہا  اس لئے کہ کسی نے ہم کو مزدوری  پر نہیں لگایا۔ اس نے ان سے کہا تم بھی تاکستان میں چلے جاؤ۔ (۸) جب شام ہوئی تو تاکستان کے مالک نے اپنے کارندے سے کہا مزدوروں کو بلاُؤ اور پچھلوں سے لے کر پہلوں تک  ان کی مزدوری  دے دو۔ (۹)جب وہ آئے  جو گھنٹہ بھر دن رہے لگائے گئے تھے تو ان کو ایک ایک دینار ملا۔ (۱۰) جب پہلے مزدور آئے  تو انہوں نے  یہ سمجھا کہ ہم کو زیادہ ملے گا اور ان کو بھی ایک ہی ایک دینار ملا۔ (۱۱) جب ملا تو گھر کے مالک سے یہ کہہ کر شکایت کرنے لگے کہ۔ (۱۲) ان پچھلوں  نے ایک ہی گھنٹہ کام کیا ہے اور آپ نے ان کو ہمارے برابر کر دیا جنہوں نے  دن بھر کا بوجھ اٹھایا اور سخت  دھوپ سہی۔ (۱۳) اس نے جواب دے کر ان سے کہا  میاں میں تمہارے ساتھ بے انصافی نہیں کرتا۔ کیا تمہارا مجھ سے ایک دینار نہیں ٹھہرا تھا؟ (۱۴) جو تمہارا ہے اٹھا لو اور چلے جاؤ۔ میری مرضی یہ ہے کہ جتنا تمہیں دیتا ہوں اس پچھلے کو بھی اتنا ہی دوں۔ (۱۵) کیا مجھے روا نہیں کہ اپنے مال سے جو چاہوں سو کروں ؟ یا تم اس لئے کہ میں نیک ہوں بُری نظر سے دیکھتے ہو؟(۱۶) اسی طرح آخر اول ہو جائیں گے اور اول آخر۔ 
سیدنا عیسیٰ المسیح کے مصائب اور موت کا تیسری مرتبہ بیان
	(۱۷) اور یروشلیم جاتے ہوئے سیدنا عیسیٰ المسیح بارہ صحابہ کرام کو الگ لے گئے اور راہ میں ان سے فرمایا(۱۸) دیکھو ہم یروشلیم کو جاتے ہیں اور ابن آدم امام اعظم اور فقیہوں کے حوالہ کیا جائے گا اور وہ اس کے قتل کا حکم دیں گے۔ (۱۹) اور اسے مشرکین کے حوالہ کریں گے تاکہ وہ اسے ٹھٹھوں میں اڑائیں اور کوڑے ماریں اور مصلوب  کریں اور وہ تیسرے دن زندہ کیا جائے گا۔ 
ایک ماں کی درخواست
	(۲۰) اس وقت زبدی کے بیٹوں کی والدہ نے اپنے بیٹوں کے ساتھ آپ کے سامنے آ کر سجدہ کیا اور آپ سے عرض کرنے لگی۔ (۲۱) آپ نے اس سے فرمایا تم کیا چاہتی ہو؟ اس نے آپ سے کہا آپ یہ فرما دیجئے کہ میرے دونوں بیٹے  آپ کی بادشاہی میں آپ کی دہنی اور بائیں طرف بیٹھیں۔ (۲۲) سیدنا عیسیٰ المسیح نے جواب میں فرمایا کہ تم نہیں جانتے کے کیا مانگتے ہو۔ جو پیالہ میں پینے کو ہوں کیا تم پی سکتے ہو؟انہوں نے آپ سے کہا پی سکتے ہیں۔ (۲۳) آپ نے ان سے فرمایا  میرا پیالہ  تو پیو گے لیکن اپنے دہنے بائیں  کسی کو بٹھانا  میرا کام نہیں مگر جن کے لئے  میرے پروردگار کی طرف سے تیار کیا گیا ان ہی کے لئے ہے۔ (۲۴) اور جب دسوں نے یہ سنا تو ان دونوں بھائیوں سے خفا ہوئے۔ (۲۵) مگر سیدنا عیسیٰ المسیح نے انہیں پاس بلا کرفرمایا کہ تم جانتے ہو کہ مشرکین کے سردار ان پر حکم چلاتے اور اِمیر ان پر اختیار جتاتے ہیں۔ (۲۶) تم میں ایسا نہ ہو گا بلکہ جو تم میں بڑا ہونا چاہے وہ تمہارا خادم بنے۔ (۲۷) اور جو تم میں اول ہونا چاہے وہ تمہارا غلام بنے۔ (۲۸) چنانچہ  ابن آدم اس لئے نہیں آیا کہ خدمت لے بلکہ اس لئے کہ خدمت  کرے اور اپنی جان بہتیروں کے بدلے فدیہ میں دے۔ 
دو اندھوں کو شفا عطا فرمانا
	(۲۹) اور جب وہ یریحو سے نکل رہے تھے ایک بڑی بھیڑ آپ کے پیچھے ہولی۔ (۳۰) اور دیکھو دو اندھوں نے جو راہ کے کنارے بیٹھے تھے یہ سن کر کہ سیدنا عیسیٰ المسیح  تشریف لے جا رہے ہیں چلا کر کہا اے مولا ابن داؤد ہم پر رحم فرما دییجئے۔ (۳۱) لوگوں نے انہیں ڈانٹا کہ چپ رہیں لیکن وہ اور بھی چلا کر کہنے لگے  اے مولا ابن داؤد ہم پر رحم کریں۔ (۳۲) سیدنا عیسی ٰ المسیح نے کھڑے ہو کر انہیں بلایا اور فرمایا تم کیا چاہتے ہو کہ میں تمہارے لئے کروں ؟ (۳۳) انہوں نے آپ سے کہا اے مولا یہ کہ ہماری آنکھیں کھل جائیں۔ (۳۴) سیدنا عیسیٰ المسیح کو ترس آیا اور آپ نے ان کی آنکھوں کو چھوا اور وہ فوراً  بینا ہو گئے اور آپ کے پیچھے ہو لئے۔ 


رکوع ۲۱: یروشلیم میں شاہانہ داخلہ

	(۱) اور جب وہ یروشلیم کے نزدیک پہنچے اور زیتون کے پہاڑ پر بیت فگے کے پاس آئے تو سیدنا عیسیٰ المسیح  نے دو صحابہ کرام کو یہ کہہ کر بھیجا کہ۔ (۲) اپنے سامنے کے گاؤں میں جاؤ۔ وہاں پہنچتے ہی ایک گدھی بندھی ہوئی اور اس کے ساتھ بچہ پاؤ گے انہیں کھول کر میرے پاس لے آؤ۔ (۳) اور اگر کوئی  تم سے کچھ کہے تو کہنا کہ مولا کو ان کی ضرورت ہے۔ وہ فی الفور انہیں بھیج دے گا۔ (۴) یہ اس لئے ہوا کہ جو نبی کی معرفت کہا گیا تھا وہ پورا ہو کہ۔ 
		(۵) صیون کی بیٹی سے کہو کہ دیکھو تمہارا بادشاہ تمہارے پاس آتا ہے۔ 
		وہ حلیم اور گدھے پرسوار ہے 
		بلکہ لادُو کے بچے پر۔ 
(۶)پس صحابہ کرام نے جا کر جیسا  سیدنا عیسیٰ المسیح نے ان کو حکم دیا تھا ویسا ہی کیا۔ (۷) اور گدھی اور بچے کو لا کر اپنے کپڑے ان پر ڈالے اور آپ ان پر بیٹھ گئے۔ (۸) اور بھیڑ میں کے اکثر لوگوں نے اپنے کپڑے  راستہ میں  بچھائے اور اوروں نے درختوں سے ڈالیاں کاٹ کر  راہ میں پھیلائیں۔ (۹)اور بھیڑ جو آپ کے آگے آگے جاتی اور پیچھے پیچھے  چلی آتی تھی پکار پکار کر کہتی تھی ابن داؤد کوہوشعنا۔ قابلِ ستائش ہے وہ جو پروردگار کے نام پر آتے ہیں۔ عالم بالا پر ہوشعنا۔ (۱۰) اور جب آپ یروشلیم میں داخل ہوئے تو سارے شہر میں ہل چل پڑ گئی اور لوگ کہنے لگے یہ کون ہے ؟ (۱۱) بھیڑ کے لوگوں نے کہا یہ گلیل کے ناصرۃ کا نبی عیسیٰ ہے۔ 
بیت اللہ میں داخلہ
	(۱۲) اور سیدنا عیسیٰ المسیح نے بیت اللہ میں داخل ہو کر ان سب کو نکال دیا جو بیت اللہ میں خریدو فروخت کر رہے تھے اور صرافوں کے تختے اور کبوتر فروشوں کی چوکیاں الٹ دیں۔ (۱۳) اور ان سے فرمایا لکھا ہے کہ میرا گھر  دعا کا گھر کہلائے گا مگر تم اسے ڈاکوؤں کی کھو بناتے ہو۔ (۱۴) اور اندھے اور لنگڑے بیت اللہ میں آپ کے پاس آئے اور آپ نے انہیں شفا عطا فرمائی۔ (۱۵) لیکن جب امامِ اعظم اور فقیہوں نے ان عجیب کاموں کو جو آ پ نے کئے اور لڑکوں کو بیت اللہ میں ابن داؤد کو ہوشعنا  پکارتے دیکھا تو خفا ہو کر آپ سے کہنے لگے۔ (۱۶) تم سنتے ہو  کہ یہ کیا کہتے ہیں ؟سیدنا عیسیٰ المسیح نے ان سے فرمایا ہاں۔ کیا تم نے یہ کبھی نہیں پڑھا کہ بچوں اور شیر خواروں کے منہ سے تم نے حمد کو کامل کرایا؟ (۱۷) اور آپ انہیں  چھوڑ کر شہر سے باہر بیت عنیاہ میں گئے اور رات کو وہیں قیام فرمایا۔ 
	(۱۸) اور جب صبح کو پھر شہر کو تشریف لے جا رہے تھے تو آپ کو بھوک لگی۔ (۱۹) اور راہ کے کنارے انجیر  کا ایک درخت دیکھ کر آپ اس کے پاس گئے اور پتوں کے سوا اس میں کچھ نہ پا کر اس سے فرمایا کہ آئندہ تم میں کبھی پھل نہ لگے اور انجیر کا درخت  اسی دم سوکھ گیا۔ (۲۰) صحابہ کرام نے یہ دیکھ کر تعجب کیا اور کہا  یہ انجیر کا درخت  کیوں کر ایک دم سوکھ گیا! (۲۱) سیدنا عیسیٰ نے جواب میں ان سے فرمایا کہ میں تم سے سچ کہتا ہوں کہ اگر ایمان رکھو اور شک نہ کرو تو نہ صرف وہی کرو گے جو انجیر کے درخت کے ساتھ ہوا بلکہ اگر اس پہاڑ سے بھی کہو گے کہ تو اکھڑ جا اور سمند رمیں جا پڑ تو یوں ہی ہو جائے گا۔ (۲۲) اور جو کچھ دعا میں ایمان کے ساتھ مانگو گے وہ سب تم کو ملے گا۔ 
سیدنا عیسیٰ المسیح کے اختیار کے بارے میں سوال
	(۲۳) اور جب آپ بیت اللہ میں  آ کر درس فرما رہے تھے تو امامِ اعظم اور قوم کے بزرگوں نے آپ کے پاس آ کر کہا تم ان کاموں کو کس اختیار سے کرتے ہو؟ اور یہ اختیار کس نے دیا ہے ؟ (۲۴) سیدنا عیسیٰ نے جواب میں ان سے فرمایا میں بھی تم سے ایک بات پوچھتا ہوں۔ اگر وہ مجھے بتاؤ گے تو میں بھی تم کو بتاؤں گا کہ ان کاموں کو کس اختیار سے کرتا ہوں۔ (۲۵) یحییٰ کا اصطباغ کہاں سے تھا؟ آسمان کی طرف سے یا انسان کی طرف سے ؟ وہ آپس میں کہنے لگے کہ اگر ہم کہیں آسمان کی طرف سے تو وہ ہم سے کہے گا پھر تم نے کیوں اس کا یقین نہ کیا؟ (۲۶) اور اگر کہیں انسان کی طرف سے تو ہم عوام سے ڈرتے ہیں کیونکہ  سب یحییٰ کو نبی جانتے ہیں۔ (۲۷) پس انہوں نے جواب میں سیدنا عیسیٰ المسیح سے کہا ہم نہیں جانتے۔ آپ نے بھی ان سے فرمایا میں بھی تم کو نہیں بتاتا کہ ان باتوں کو کس اختیار سے کرتا ہوں۔ 
دو بیٹوں کی تمثیل
(۲۸)تم کیا سمجھتے ہو ؟ ایک آدمی کے دو بیٹے تھے۔ اس نے پہلے کے پاس جا کر کہا بیٹا آج تاکستان میں کام کرو۔ (۲۹) اس نے جواب میں کہا میں نہیں جاؤں گا مگر پیچھے پچھتا کر چلا گیا۔ (۳۰) پھر دوسرے کے پاس جا کر اس نے اسی طرح کہا۔ اس نے جواب دیا اچھا جناب۔ مگر گیا نہیں۔ (۳۱) ان دونوں میں سے کون اپنے باپ کی مرضی بجا لایا ؟ انہوں نے  کہا پہلا۔ سیدنا عیسیٰ المسیح  نے ان سے فرمایا  میں تم سے سچ کہتا ہوں  کہ محصول لینے والے اور کسبیاں تم سے پہلے خدا کی بادشاہی  میں داخل ہوتی ہیں۔ (۳۲) کیونکہ یحییٰ سچائی کے طریق پر تمہارے پاس آیا اور تم نے اس کا یقین نہ کیا مگر محصول لینے والوں اور کسبیوں نے اس کا یقین کیا اور تم دیکھ کر پیچھے بھی نہ پچھتائے کہ اس کا یقین کر لیتے۔ 
تاکستان (انگوروں کے باغ) کے باغبانوں کی تمثیل
	(۳۳) ایک اور تمثیل سنو۔ ایک گھر کا مالک تھا جس نے تاکستان لگایا اور اس کی چاروں طرف احاطہ گھیرا اور اس میں  حوض  کھودا اور بُر ج بنایا اور اسے باغبانوں  کو ٹھیکے پر دے کر پردیس چلا گیا۔ (۳۴) اور جب پھل کا موسم قریب آیا تو اس نے اپنے نوکروں کو باغبانوں کے پاس اپنا پھل لینے کو بھیجا۔ (۳۵) اور باغبانوں نے اس کے نوکروں کو پکڑ کر کسی کو قتل کیا اور کسی سنگسار کیا۔ (۳۶) پھر اس نے اور نوکروں کو بھیجا جو پہلوں سے زیادہ تھے اور انہوں نے  ان کے ساتھ بھی وہی سلوک کیا۔ (۳۷) آخر اس نے اپنے بیٹے کو ان کے پاس یہ کہہ کر بھیجا کہ وہ میرے بیٹے کا تو لحاظ کریں گے۔ (۳۸) جب باغبانوں نے بیٹے کو دیکھا تو آپس میں کہا یہی وارث ہے۔ آؤ! اسے قتل کر کے اس کی میراث پر قبضہ کر لیں۔ (۳۹) اور اسے پکڑ کر تاکستان سے باہر نکالا اور قتل کر دیا۔ (۴۰) پس جب تاکستان کا مالک آئے گا تو ان باغبانوں  کے ساتھ کیا کرے گا ؟ (۴۱) انہوں نے اس سے کہا ان بدکاروں کو بری طرح ہلاک کرے گا اور باغبانوں کا ٹھیکہ  دوسرے باغبانوں کو دے گا جو موسم پر اس کاپھل دیں۔ (۴۲) سیدنا عیسیٰ المسیح نے ان سے فرمایا تم نے کلامِ پاک میں کبھی نہیں پڑھا کہ 
		جس پتھر کو معماروں نے رد کیا۔ 
		وہی کونے کے سرے کا پتھر ہو گیا۔ 
		یہ خدا تعالیٰ کی طرف سے ہوا 
		اور ہماری نظر میں عجیب ہے ؟
(۴۳) اس لئے میں تم سے کہتا ہوں کہ خدا کی بادشاہی تم سے لے لی جائے گی اور اس قوم کو جو اس کے پھل لائے دے دی جائے گی۔ (۴۴) اور جو اس پتھر  پر گرے گا ٹکڑے  ٹکڑے ہو جائے گا لیکن جس پر وہ گرے گا اسے پیس ڈالے گا۔ (۴۵) اور جب امامِ اعظم اور فریسیوں نے آپ کی تمثیلیں سنیں تو سمجھ گئے کہ ہمارے حق میں فرماتے ہیں۔ (۴۶) اور آپ کو پکڑنے کی کوشش میں تھے لیکن عوام الناس سے ڈرتے تھے کیونکہ وہ آپ کو نبی جانتے تھے۔ 


رکوع ۲۲: شادی کی ضیافت کی تمثیل

	(۱) سیدنا عیسیٰ المسیح پھر ان سے تمثیلوں میں فرمانے لگے کہ (۲) آسمان کی بادشاہی  اس بادشاہ کی مانند ہے جس نے اپنے بیٹے  کی شادی کی۔ (۳) اور اپنے نوکروں کو بھیجا کہ بلائے ہوؤں کو شادی میں بلا لائیں مگر انہوں نے  آنا نہ چاہا۔ (۴) پھر اس نے اور نوکروں کو یہ کہہ کر بھیجا کہ بلائے ہوؤں سے کہو کہ  دیکھو میں نے ضیافت  تیار کر لی ہے۔ میرے بیل اور موٹے موٹے جانور ذبح ہو چکے ہیں اور سب کچھ تیار ہے۔ شادی میں آؤ۔ (۵) مگر وہ  بے پروائی  کر کے چل دیئے۔ کوئی اپنے کھیت  کی کوئی اپنی سوداگری کو۔ (۶) اور باقیوں نے اس کے نوکروں کو پکڑ کر بے عزت کیا اور مار ڈالا۔ (۷) بادشاہ غضبناک ہوا اور اس نے اپنا لشکر  بھیج کر  ان خونیوں  کو ہلا کر دیا اور ان کا شہر جلا دیا۔ (۸) تب اس نے اپنے نوکروں سے کہا کہ شادی کی ضیافت  تو تیار ہے مگر بلائے ہوئے لائق نہ تھے۔ (۹) پس راستوں کے ناکوں پر جاؤ اور جتنے تمہیں  ملیں  شادی میں بلا لاؤ۔ (۱۰) اور وہ نوکر  باہر راستوں پر جا کر  جو انہیں ملے کیا بُرے کیا بھلے  سب کو جمع کر لائے اور  شادی کی محفل  مہمانوں سے بھر گئی۔ (۱۱) اور جب بادشاہ مہمانوں کو دیکھنے کو اندر آیا  تو اس نے وہاں ایک آدمی کو دیکھا جو شادی کے لباس میں نہ تھا۔ (۱۲)اور اس نے اس سے کہا میاں  تو شادی کی پوشاک پہنے بغیر  یہاں  کیوں کر آ گیا؟ لیکن اس کا منہ  بند ہو گیا۔ (۱۳) اس پر بادشاہ نے خادموں سے کہا اس کے ہاتھ پاؤں باند ھ کر  اندھیرے میں ڈال دو۔ وہاں رونا اور دانت پیسنا ہو گا۔ (۱۴)کیونکہ  بلائے ہوئے  بہت ہیں مگر برگزیدہ تھوڑے۔ 
جزیہ کے بارے میں سوال
	(۱۵) اس وقت یہودی علماء دین نے جا کر مشورہ کیا کہ آپ کو کس طرح  باتوں میں پھنسائیں۔ (۱۶)پس انہوں نے اپنے شاگردوں کو ہیرودیوں کے ساتھ آپ کے پاس بھیجا اور انہوں نے  کہا اے استاد ہم جانتے ہیں کہ آپ سچے ہیں اور سچائی سے خدا تعالیٰ کی راہ کی تعلیم دیتے ہیں اور کسی کی پرواہ نہیں کرتے کیونکہ آپ کسی آدمی کے طرف دار نہیں۔ (۱۷) پس ہمیں بتائیے آپ کیا سمجھتے ہیں ؟ قیصر کو جزیہ دینا روا ہے یا نہیں ؟ (۱۸) سیدنا عیسیٰ المسیح نے ان کی شرارت جان کر فرمایا اے منافقو مجھے کیوں آزماتے ہو؟(۱۹) جزیہ کا سکہ مجھے دکھاؤ۔ وہ ایک دینار آپ کے پاس لائے۔ (۲۰) آپ نے ان سے فرمایا یہ صورت اور نام کس کا ہے ؟(۲۱) انہوں نے آپ سے کہا قیصر کا۔ اس پر آپ نے ان سے فرمایا پس جو قیصر کا ہے قیصر کو اور جو خدا تعالیٰ کا ہے خدا کو ادا کرو۔ (۲۲) انہوں نے یہ سن کر تعجب کیا اور آپ کو چھوڑ کر چلے گئے۔ 
قیامت کے بارے میں سوال
	(۲۳) اسی دن صدوقی (یہودی فرقہ)جو کہتے ہیں کہ قیامت نہیں ہو گی آپ کے پاس آئے اور آپ سے یہ سوال کیا کہ (۲۴) اے استاد ! موسیٰ نے کہا تھا کہ اگر کوئی بے اولاد مر جائے تو اس کا بھائی اس کی بیوی سے بیاہ کر لے اور اپنے بھائی کے لئے نسل پیدا کرے۔ (۲۵) اب ہمارے درمیان سات بھائی تھے اور پہلا بیاہ کر کے مرگیا اور اس سبب سے کہ اس کے اولاد نہ تھی اپنی بیوی اپنے بھائی کے لئے چھوڑ گیا۔ (۲۶) اسی طرح دوسرا اور تیسرا بھی ساتویں تک۔ (۲۷) سب کے بعد وہ عورت بھی مر گئی۔ (۲۸)پس وہ قیامت  میں ان ساتوں میں سے کس کی بیوی ہو گی؟ کیونکہ سب نے اس سے بیاہ کیا تھا۔ (۲۹) سیدنا عیسیٰ المسیح  نے جواب میں فرمایا تم گمراہ ہو اس لئے کہ نہ کتاب مقدس کو جانتے ہو نہ خدا تعالیٰ کی قدرت کو۔ (۳۰) کیونکہ قیامت میں بیاہ شادی نہ ہو گی بلکہ  لوگ آسمان پر فرشتوں کی مانند ہوں گے۔ (۳۱) مگر مُردوں کے جی اٹھنے  کی بابت  جو خدا تعالیٰ نے  تمہیں فرمایا تھا کیا تم نے وہ نہیں پڑھا کہ۔ ( ۳۲) میں ابرہام، کا خدا اور اضحاق کا خدا اور یعقوب کا خدا ہوں ؟ وہ تو مردوں کا خدا نہیں بلکہ  زندوں کا ہے۔ (۳۳) لوگ یہ سن کر آ پ کی تعلیم سے حیران ہوئے۔ 
بڑا حکم
	(۳۴)اور جب فریسیوں نے سنا کہ آپ نے صدوقیوں کا منہ بند کر دیا تو وہ جمع ہو گئے۔ (۳۵) اور ان میں سے ایک عالم شرح نے آزمانے کے لئے آپ سے پوچھا(۳۶) اے استاد ! توریت شریف میں کون سا حکم بڑا ہے ؟ (۳۷) آپ نے اس سے فرمایا کہ خداوند اپنے خدا سے اپنے سارے دل اور اپنی ساری جان اور اپنی ساری عقل سے محبت رکھ۔ (۳۸) بڑا اور پہلا حکم یہی ہے۔ (۳۹) اور دوسرا اس کی مانند یہ ہے کہ  اپنے پڑوسی سے اپنے برابر محبت رکھ (۴۰) ان ہی دو حکموں پر تمام  توریت اور انبیاء کے صحیفوں کا مدار ہے۔ 
المسیح کے بارے میں سول
	(۴۱) اور جب فریسی جمع ہوئے تو سیدنا عیسیٰ نے ان سے یہ پوچھا (۴۲) کہ تم مسیح کے حق میں کیا سمجھتے ہو؟ وہ کس کا بیٹا ہے ؟ انہوں نے آپ سے کہا داؤد کا۔ (۴۳) آپ نے ان سے کہا پس داؤد روح کی ہدایت سے کیونکر اسے خداوند کہتا ہے کہ۔ 
		(۴۴) خداوند نے میرے خداوند سے کہا 
		میری دہنی طرف بیٹھ
		جب تک میں تمہارے دشمنوں کو تمہارے پاؤں کے نیچے نہ کر دوں ؟ 
(۴۵) پس جب داؤد اس کو مولا کہتا ہے کہ تو وہ ا سکا بیٹا کیونکر ٹھہرا ؟ (۴۶) اور کوئی آپ  کے جواب میں ایک حرف نہ کہہ سکا اور نہ اس دن سے پھر کسی نے آپ سے سوال کرنے کی جرات کی۔ 


رکوع ۲۳: فقیہوں اور فریسیوں کی تعلیم سے خبر دار

	(۱) اس وقت سیدنا عیسیٰ المسیح نے بھیڑ سے اور اپنے صحابہ کرام سے یہ باتیں کہیں کہ۔ (۲)فقیہہ اور فریسی موسیٰ کی گدی پر بیٹھے ہیں۔ (۳) پس جو کچھ  وہ تمہیں  بتائیں  وہ سب کرو اور مانو  لیکن ان کے سے کام نہ کرو کیونکہ  وہ کہتے ہیں اور کرتے نہیں۔ (۴) وہ ایسے بھاری بوجھ جن کا اٹھانا مشکل ہے  باندھ کر  لوگوں کے کندھے پر رکھتے ہیں مگر  آپ ان کو اپنی انگلی سے بھی ہلانا نہیں چاہتے۔ (۵) وہ اپنے سب کام لوگوں کو دکھانے کو کرتے ہیں کیونکہ وہ اپنے تعویذ بڑے بناتے ہیں اور اپنی پوشاک  کے کنارے چوڑے رکھتے ہیں۔ (۶)اور ضیافتوں میں صدر نشینی اور عبادت خانوں میں اعلیٰ درجہ کی کرسیاں (۷) اور بازاروں میں سلام اور آدمیوں سے ربی کہلانا پسند کرتے ہیں۔ (۸) مگر تم ربی  نہ کہلا ؤ کیونکہ تمہارا استاد ایک ہی ہے اور تم سب بھائی ہو۔ (۹) اور زمین پر کسی کو اپنا باپ نہ کہو کیونکہ تمہارا باپ (پروردگار )ایک ہی ہے جو آسمانی ہے۔ (۱۰) اور نہ تم  ہادی کہلاؤ کیونکہ تمہارا ہادی ایک ہی ہے یعنی مسیح۔ (۱۱) لیکن جو تم میں بڑا ہے وہ تمہارا خادم بنے۔ (۱۲) اور جو کوئی اپنے آپ کو  بڑا بنائے گا وہ چھوٹا کیا جائے گا اور جو اپنے آپ چھوٹا بنائے گا وہ بڑا کیا جائے گا۔ 
سیدنا عیسیٰ المسیح فقیہوں اور فریسیوں کی منافقت ظاہر کرتے ہیں 
	(۱۳) اے منافقو فقیہو اور فریسیو تم پر افسوس ! کہ آسمان کی بادشاہی لوگوں پر بند کرتے ہو کیونکہ نہ تو آپ داخل ہوتے ہو اور نہ داخل ہونے والوں کو داخل ہونے دیتے ہو۔ 
	(۱۴) اے منافقو فقیہو اور فریسیو تم پر افسوس ! کہ تم بیواؤں کے گھروں کود با بیٹھتے ہو اور دکھاوے  کے لئے نماز کو طول دیتے ہو۔ تمہیں زیادہ سزا ہو گی۔ 
	(۱۵) اے منافقو فقیہو اور فریسیو تم پر افسوس !کہ ایک مرید کرنے کے لئے تری اور خشکی کا دورہ کرتے ہو اور جب وہ مرید ہو چکتا ہے تو اسے اپنے سے دونا جہنم کا فرزند بنا دیتے ہو۔ 
	(۱۶) اے اندھے راہ بتانے والو تم پر افسوس ! جو کہتے ہو کہ اگر کوئی مقدس کی قسم کھائے تو کچھ بات نہیں لیکن اگر مقدس کے سونے کی قسم کی کھائے تو اس کا پابند ہو گا۔ 
	(۱۷)اے احمقو اور اندھو سونا بڑا ہے یا مقدس جس نے سونے کو مقدس کیا؟ (۱۸) اور پھر کہتے ہو کہ اگر کوئی قربان گاہ کی قسم کھائے تو کچھ بات نہیں لیکن جو نذر اس پر چڑھی ہو اگر اس کی قسم کھائے تو اس کا پابند ہو گا۔ (۱۹) اے اندھو نذر بڑی ہے یا قربان گاہ جو نذر کو مقدس کرتی ہے ؟(۲۰) پس جو قربان گاہ کی قسم کھاتا ہے وہ اس کی اور ان سب چیزوں کی جو اس پر ہیں قسم کھاتا ہے۔ (۲۱) اور جو مقدس کی قسم کھاتا ہے  وہ اس کی اور اس کے رہنے والے کی قسم کھاتا ہے۔ (۲۲)اور جو آسمان کی قسم کھاتا ہے وہ خدا کے تخت کی اور اس پر بیٹھنے والے کی قسم کھاتا ہے۔ 
	(۲۳) اے منافقو فقیہو اور فریسیو تم پر افسوس ! کہ پودینہ اور سونف اور زیرہ پر تو عشر دیتے ہو پر تم نے شریعت کی زیادہ بھاری باتوں یعنی انصاف اور رحم اور ایمان کو چھوڑد یا ہے۔ لازم تھا کہ یہ بھی کرتے اور وہ بھی نہ چھوڑتے۔ (۲۴) اے اندھے راہ بتانے والو جو مچھر کو تو چھانتے ہو اور اونٹ کو نگل جاتے ہو۔ 
	(۲۵) اے منافقو فقیہو اور فریسیو تم پر افسوس !کہ پیالے اور رکابی کو اوپر سے صاف کرتے ہو مگر وہ اندر لوُٹ اور نا پرہیزگاری سے بھرے ہیں۔ (۲۶) اے اندھے فریسی ! پہلے پیالے اور رکابی کو اندر سے صاف کرو تاکہ اوپر سے بھی صاف ہو جائیں۔ 
	(۲۷) اے منافقو فقیہو اور فریسیو تم پر افسوس ! کہ تم سفیدی پھری ہوئی قبروں کی مانند ہو جو اوپر سے تو خوبصورت دکھائی دیتی ہیں مگر اندر مردوں کی ہڈیوں اور ہر طرح کی نجاست سے بھری ہیں۔ (۲۸) اسی طرح تم بھی ظاہر میں تو لوگوں کو پرہیزگار دکھائی دیتے ہو مگر باطن میں منافقت اور بے دینی سے بھرے ہو۔ 
فقیہوں اور فریسیوں کی سزا کی پیش گوئی
	(۲۹) اے منافقو فقیہو اور فریسیو تم پر افسوس ! کہ نبیوں کی قبریں بناتے اور پرہیزگار کے مقبرے آراستہ کرتے ہو۔ (۳۰) اور کہتے ہو کہ اگر ہم اپنے باپ دادا کے زمانہ میں ہوتے تو نبیوں کے خون میں ان کے شریک نہ ہوتے۔ (۳۱) اس طرح تم اپنی دانست  شہادت دیتے ہو کہ تم نبیوں کے قاتلوں کے فرزند ہو۔ (۳۲) غرض اپنے باپ دادا کا پیمانہ بھر دو۔ (۳۳) اے سانپو ! اے افعی کے بچو! تم جہنم کے سزا سے کیوں کر بچو گے ؟ (۳۴) اس لئے دیکھو میں نبیوں اور داناؤں اور فقیہوں کو تمہارے پاس بھیجتا ہوں ۔ ان میں سے تم بعض کو قتل اور مصلوب کرو گے اور بعض کو اپنے عبادت خانوں میں کوڑے مارو گے اور شہر بشہر  ستاتے پھرو گے۔ (۳۵) تاکہ سب پرہیزگاروں کا خون جو زمین پر بہایا گیا تم پر آئے۔ دیانتدار ہابل کے خون سے لے کر برکیاہ کے بیٹے زکریا کے خون تک جسے تم نے مقدس اور  قربان گاہ کے درمیان قتل کیا۔ (۳۶) میں تم سے سچ کہتا ہوں کہ یہ سب کچھ اس زمانہ کے لوگوں پر آئے گا۔ 
سیدنا عیسیٰ المسیح کی یروشلیم سے محبت
	(۳۷)اے یروشلیم ! اے یروشلیم ! تو جو نبیوں کو قتل کرتا ہے اور جو تیرے پاس بھیجے گئے ان کو سنگسار کرتا ہے ! کتنی بار میں نے چاہا کہ جس طرح  مرغی اپنے بچوں کو پروں تلے جمع کر لیتی ہے اسی طرح میں بھی تیرے لڑکوں کو جمع کر لوں مگر تم نے نہ چاہا !(۳)دیکھو تمہارا گھر تمہارے لئے ویران چھوڑا جاتا ہے۔ (۳۹) کیونکہ میں تم سے کہتا ہوں کہ اب سے مجھے پھر ہرگز نہ دیکھو گے جب تک نہ کہو گے کہ مبارک ہے وہ جو پروردگار کے نام سے آتا ہے۔

 
رکوع ۲۴: بیت اللہ کی بربادی کی پیش گوئی

(۱)سیدنا عیسیٰ المسیح بیت اللہ سے نکل کر جا رہے تھے کہ آپ کے صحابہ کرام آپ کے پاس آئے تاکہ آپ کو بیت اللہ کی عمارتیں دکھائیں (۲) آپ نے جواب میں ان سے فرمایا کیا تم ان سب چیزوں کو نہیں دیکھتے ؟ میں تم سچ کہتا ہوں کہ یہاں کسی پتھر پر پتھر  باقی نہ رہے گا جو گرایا نہ جائے گا۔ 
ایذا رسانیاں 
	(۳) اور جب وہ زیتون کے پہاڑ پر بیٹھے تھے آپ کے صحابہ کرام نے الگ آپ کے پاس آ کر کہا ہم کو بتائیں کہ باتیں کب ہوں گی ؟ اور آپ کے اور دنیا کے آخر ہونے کا نشان کیا ہو گا ؟(۴)سیدنا عیسیٰ المسیح نے جواب میں فرمایا کہ خبر دار ! کوئی تم کو گمراہ نہ کر دے۔ (۵) کیونکہ بہتیرے  میرے نام سے آئیں گے اور کہیں گے کہ میں مسیح ہوں اور بہت سے لوگوں کو گمراہ کریں گے۔ (۶) اور تم لڑائیاں اور لڑائیوں کی افواہ سنو گے۔ خبر دار! گھبرا نہ جانا ! کیونکہ ان باتوں کا واقع ہونا ضرور ہے لیکن اس وقت خاتمہ نہ ہو گا۔ (۷) کیونکہ قوم پر قوم اور سلطنت پر سلطنت چڑھائی کرے گی اور جگہ جگہ  کال پڑیں گے اور بھونچال آئیں گے۔ (۸) لیکن یہ سب باتیں  مصیبتوں کا شروع ہوں گی۔ (۹) اس وقت لوگ تم کو ایذا دینے کے لئے پکڑوائیں گے اور تم کو  قتل کریں گے  اور میرے نام کی خاطر سب قومیں  تم سے عداوت رکھیں گی۔ (۱۰) اور اس وقت  بہتیرے  ٹھوکر کھائیں گے اور ایک دوسرے کو پکڑوائیں گے اور ایک دوسرے سے عداوت  رکھیں گے۔ (۱۱) اور بہت سے  جھوٹے نبی اٹھ کھڑے ہوں گے اور بہتیروں  کو گمراہ کریں گے۔ (۱۲) اور بے دینی  کے بڑھ جانے سے بہتیروں کی محبت ٹھنڈی پڑ جائے گی۔ (۱۳) مگر جو آخر تک برداشت  کرے گا وہ نجات پائے گا۔ (۱۴) اور بادشاہی کی اس خوشخبری کی منادی تمام دنیا میں ہو گی تاکہ سب قوموں کے لئے شہادت ہو۔ تب خاتمہ ہو گا۔ 
دہشتناک مکروہ چیز
	(۱۵)پس جب تم اس اجاڑنے والی مکروہ چیز کو جس کا ذکر دانی ایل نبی کی معرفت ہوا، مقدس مقام میں کھڑا ہوا دیکھو (پڑھنے والا سمجھ لے )(۱۶) تو جو یہودیہ میں ہوں وہ پہاڑوں پر بھاگ جائیں۔ (۱۷) جو کوٹھے پر ہو وہ اپنے گھر کا اسباب لینے کو نیچے نہ اترے۔ (۱۸) اور جو کھیت میں ہو وہ اپنا کپڑا لینے کو پیچھے نہ لوٹے۔ (۱۹) مگر افسوس  ان پر جو اُن دنوں میں حاملہ ہوں اور جو دودھ پلاتی ہوں ! (۲۰) پس دعا کرو کہ تم کو جاڑوں میں یا سبت  کے دن بھاگنا نہ پڑے (۲۱) کیونکہ اس وقت ایسی بڑی مصیبت ہو گی کہ دنیا کے شروع سے نہ اب تک ہوئی نہ کبھی ہو گی۔ (۲۲) اس وقت اگر کوئی تم سے کہے کہ دیکھو مسیح یہاں ہے یا وہاں ہے تو یقین نہ کرنا۔ (۲۴) کیونکہ جھوٹے مسیح اور جھوٹے نبی اٹھ کھڑے ہوں گے اور ایسے بڑے نشان اور عجیب کام دکھائیں گے کہ اگر ممکن ہو تو پرہیزگاروں کو بھی گمراہ کر لیں۔ (۲۵)دیکھو میں نے پہلے  ہی تم سے کہہ دیا ہے۔ (۲۶)پس اگر وہ تم سے کہیں کہ دیکھو وہ بیابان میں ہے تو باہر نہ جانا یا دیکھو وہ کوٹھریوں میں ہے تو یقین نہ کرنا۔ (۲۷) کیونکہ جیسے بجلی پورب سے کوند کر پچھم تک دکھائی دیتی ہے  ویسے ہی ابن آدم کا آنا ہو گا۔ (۲۸) جہاں مردار ہے وہاں گدھ جمع ہو جائیں گے۔ 
ابن آدم کی آمد ثانی
	(۲۹) اور فوراً ان دنوں کی مصیبت  کے بعد سورج تاریک ہو جائے گا اور چاند اپنی روشنی نہ دے گا اور ستارے  آسمان سے گریں گے اور آسمانوں کی قوتیں  ہلائیں جائیں گی۔ (۳۰) اور اس وقت ابن آدم کا نشان آسمان پر  دکھائی دے گا۔ اور اس وقت زمین کی سب قومیں چھاتی پیٹیں گی اور ابن آدم کو بڑی قدرت اور عظمت کے ساتھ آسمان کے بادلوں پر آتے دیکھیں گی۔ (۳۱) اور وہ نرسنگے کی بڑی آواز کے ساتھ اپنے فرشتوں کو بھیجے گا اور وہ اس کے برگزیدوں  کو چاروں طرف  سے آسمان کے اس کنارے سے اس کنارے تک جمع کریں گے۔ 
انجیر کے درخت سے سبق
	(۳۲) اب انجیر کے درخت سے ایک تمثیل سیکھو، جونہی اس کی ڈالی نرم ہوتی ہے اور پتے نکلتے ہیں تم جان لیتے ہو کہ گرمی نزدیک ہے۔ (۳۳) اسی طرح جب تم ان سب باتوں کو دیکھو تو جان لو کہ وہ نزدیک بلکہ  دروازہ پر ہے۔ (۳۴) میں تم سے سچ کہتا ہوں کہ جب تک یہ سب باتیں  نہ ہولیں  یہ نسل ہرگز تمام نہ ہو گی (۳۵) آسمان اور زمین ٹل جائیں گے لیکن میری باتیں ہرگز نہ ٹلیں گی۔ 
آمدِ ثانی کا دن اور گھڑی
(۳۶) لیکن اس دن اور اس گھڑی کی بابت  کوئی نہیں جانتا۔ نہ آسمان کے فرشتے نہ بیٹا مگر صرف باپ (پروردگار )(۳۷)جیسا نوح کے دنوں میں ہوا ویسا ہی ابن آدم کے آنے کے وقت ہو گا۔ (۳۸) کیونکہ جس طرح  طوفان سے پہلے  کے دنوں میں لوگ  کھاتے پیتے اور بادشاہی کرتے تھے اس دن تک کہ نوح کشتی میں داخل ہوا۔ (۳۹) اور جب تک طوفان آ کر ان سب کو بہانہ لے گیا ان کی خبر نہ ہوئی اسی طرح ابن آدم کا آنا ہو گا۔ (۴۰) اس وقت دو آدمی کھیت میں ہوں گے  ایک لے لیا جائے گا اور دوسرا چھوڑ دیا جائے گا۔ (۴۱) دو  عورتیں چکی پیستی ہوں گی۔ ایک لے لی جائے گی اور دوسری چھوڑی دی جائے گی۔ (۴۲) پس جاگتے رہو  کیونکہ تم نہیں جانتے کہ تمہارا  مولا کس دن آئے گا۔ (۴۳) لیکن یہ جان رکھو کہ اگر گھر کے مالک کو معلوم ہو تاکہ چور رات کے کون سے پہر آئے گا  تو جاگتا رہتا اور اپنے گھر میں نقب نہ لگانے دیتا۔ (۴۴) اس لئے تم بھی تیار رہو کیونکہ جس گھڑی تم کو گمان بھی نہ ہو گا ابن آدم آ جائے گا۔ 
وفادار یا نمک حرام نوکر
(۴۵) پس وہ دیانت دار اور عقل مند نوکر کون سا ہے جسے مالک نے اپنے نوکر چا کروں پر مقرر کیا تاکہ وقت پر ان کو کھانا دے۔ (۴۶) مبارک ہے وہ نوکر جسے اس کا مالک آ کر ایسا ہی کرتے پائے۔ (۴۷) میں تم سے سچ کہتا ہوں کہ وہ اسے اپنے سارے مال کا مختار کر دے گا۔ (۴۸) لیکن اگر وہ خراب نوکر اپنے دل میں یہ کہہ کر کہ میرے مالک کے آنے میں دیر ہے۔ (۴۹) اپنے ہم خدمتوں کو مارنا شروع کرے اور شرابیوں  کے ساتھ  کھائے پئیے۔ (۵۰) تو اس نوکر کا مالک  ایسے دن کہ وہ اس کی راہ نہ دیکھتا ہو اور ایسی  گھڑی کہ وہ نہ جانتا ہو آ موجود ہو گا۔ (۵۱) اور خوب کوڑے لگا کر اس کو منافقین میں شامل کرے گا۔ وہاں رونا اور دانت پیسنا ہو گا۔ 


رکوع ۲۵: دس کنواریوں کی تمثیل

	(۱) اس وقت آسمان کی بادشاہی ان دس کنواریوں کی مانند ہو گی جو اپنی مشعلیں لے کر دلہا کے استقبال کو نکلیں۔ (۲) ان میں پانچ بیوقوف اور پانچ عقل مند تھیں۔ (۳) جو بیوقوف تھیں انہوں نے اپنی مشعلیں تو لے لیں مگر تیل اپنے ساتھ نہ لیا۔ (۴) مگر عقل مندوں نے اپنی مشعلوں کے ساتھ اپنی کپیوں میں تیل بھی لے لیا۔ (۵) اور جب دلہا نے دیر لگائی تو سب اونگھنے لگیں اور سو گئیں۔ (۶) آدھی رات کو دھوم مچی کہ  دیکھو دلہا آ گیا ! اس کے استقبال کو نکلو۔ (۷) اس وقت  وہ سب کنواریاں اٹھ کر اپنی اپنی مشعل درست کرنے لگیں۔ (۸) اور بیوقوفوں نے عقل مندوں سے کہا اپنے تیل میں سے کچھ ہم کو بھی دے دو کیونکہ ہماری مشعلیں بجھی جاتی ہیں۔ (۹) عقل مندوں نے جواب دیا کہ شاید ہمارے تمہارے دونوں کے لئے کافی نہ ہو بہتر یہ کہ بیچنے والے کے پاس جا کر  اپنے واسطے  مول لے لو۔ (۱۰) جب وہ مول لینے جا رہی تھیں تو دلہا آ پہنچا اور جو تیار تھیں  وہ اس کے ساتھ شادی کے جشن میں اندر چلی گئیں اور دروازہ بند ہو گیا۔ (۱۱) پھر وہ باقی  کنواریاں  بھی آئیں  اور کہنے لگیں اے مولا ! اے مولا ہمارے لئے دروازہ کھول دیجئے ۔ (۱۲) اس نے جواب میں کہا میں تم سے سچ کہتا ہوں کہ میں تم جو نہیں جانتا۔ (۱۳) پس جاگتے رہو کیونکہ تم نہ اس کو جانتے ہو نہ اس  گھڑی کو۔ 
توڑوں کی تمثیل
	(۱۴) کیونکہ یہ اس آدمی کا سا حال ہے جس نے پردیس جاتے وقت  اپنے گھر کے نوکروں کو بلا کر اپنا مال ان کے سپرد کیا۔ (۱۵) اور ایک کو پانچ  توڑے دیئے۔ دوسرے کو دو اور تیسرے کو ایک یعنی ہر ایک کو اس کی لیاقت کے مطابق دیا اور پردیس چلا گیا۔ (۱۶) جس کو پانچ توڑے ملے تھے اس نے فوراً جا کر  ان سے لین دین کیا اور پانچ  توڑے اور پیدا کر لئے۔ (۱۷) اسی طرح جسے دو ملے تھے اس نے بھی دو اور کمائے۔ (۱۸) مگر جس کو ایک ملا تھا اس نے جا کر  زمین کھودی اور اپنے مالک  کا روپیہ  چھپا دیا۔ (۱۹) بڑی مدت کے بعد ان  نوکروں کا مالک آیا اور ان سے حساب لینے لگا۔ (۲۰) جس کو پانچ توڑے ملے تھے وہ پانچ توڑے اور لے کر آیا اور کہا  اے مولا ! آپ نے پانچ توڑے مجھے سپرد کئے تھے۔ دیکھئے میں نے پانچ  توڑے اور کمائے۔ (۲۱)اس کے مالک نے اس سے کہا اے اچھے اور دیانتدار نوکر شاباش ! تم تھوڑے میں دیانتدار رہے۔ میں تمہیں بہت چیزوں کا مختار بناؤں گا۔ اپنے مالک  کی خوشی میں شریک ہو۔ (۲۲) اور جس کو دو توڑے ملے تھے اس نے بھی پاس آ کر کہا اے مولا ! آپ نے دو توڑے مجھے سپرد کئے تھے۔ دیکھئے میں نے دو ار توڑے کمائے۔ (۲۳) اس کے مالک نے اس سے کہا  اچھے اور دیانتدار نوکر شاباش !تم تھوڑے میں دیانتدار رہے۔ میں تمہیں بہت چیزوں کا مختار بناؤں گا۔ اپنے مالک کی خوشی میں شریک ہو۔ (۲۴) اور جس کو ایک توڑا ملا تھا وہ بھی پاس آ کر  کہنے لگا اے مولا میں آپ کو جانتا تھا کہ آپ سخت آدمی ہیں اور جہاں نہیں بویا وہاں سے کاٹتے ہیں اور جہاں نہیں  بکھیرا وہاں سے جمع کرتے ہیں۔ (۲۵) پس میں ڈرا اور جا کر آپ کو توڑا زمین میں چھپا دیا۔ دیکھیں جو آپ کا ہے وہ موجود ہے۔ (۲۶)اس کے مالک نے جواب میں اس سے کہا اے شریر اور سست نوکر ! تم جانتے تھے کہ جہاں میں نے نہیں بویا وہاں سے کاٹتا ہوں اور جہاں میں نے نہیں بکھیرا وہاں سے جمع کرتا ہوں۔ (۲۷) پس تمہیں لازم تھا کہ میرا روپیہ ساہوکاروں کو دیتے تومیں آ کر اپنا مال سود سمیت لیتا۔ (۲۸) پس اس سے وہ توڑا لے لو اور جس کے پاس دس توڑے ہیں اسے دے دو۔ (۲۹) کیونکہ جس کے پاس ہے اسے دیا جائے گا اور اس کے پاس زیادہ ہو جائے گا مگر جس کے پاس نہیں ہے اسے وہ بھی جو اس کے پاس ہے لے لیا جائے گا۔ (۳۰) اور اس نکمے نوکر کو باہر اندھیرے میں ڈال دو۔ وہاں رونا اور دانت پیسنا ہو گا۔ 
روزِ عدالت
	(۳۱) جب ابن آدم اپنی عظمت میں آئے گا اور سب فرشتے اس کے ساتھ آئیں گے تب وہ اپنی بزرگی کے تخت پر بیٹھے گا۔ (۳۲) اور سب قومیں  اس کے سامنے جمع کی جائیں گی اور وہ ایک کو دوسرے سے جُدا کرے گا جیسے چرواہا  بھیڑوں کو بکریوں سے جُدا کرتا ہے۔ (۳۳) اور بھیڑوں  کو اپنے  دہنے اور بکریوں کو بائیں  کھڑا کرے گا۔ (۳۴) اس وقت بادشاہ اپنے دہنی طرف والوں سے کہے گا آؤ میرے پروردگار کے مبارک لوگو جو بادشاہی بنائی عالم سے تمہارے لئے تیار کی گئی ہے اسے میراث میں لے لو۔ (۳۵)کیونکہ میں بھوکا تھا، تم نے مجھے  کھانا کھلایا، میں پیاسا تھا تم نے مجھے پانی پلایا، میں پردیسی تھا، تم نے مجھے اپنے گھر میں اتارا۔ (۳۶) ننگا تھا تم نے مجھے کپڑا پہنایا، بیمار تھا تم نے میری خبر لی، قید میں تھا، تم میرے پاس آئے، (۳۷) تب دیانتدار جواب میں اس سے کہیں اے مولا ہم نے کب آپ کو بھوکا دیکھ کر کھانا کھلایا، پیاسا دیکھ  کر پانی پلایا؟ (۳۸) ہم نے کب آپ کو پردیسی دیکھ کر گھر میں اتارا ؟ یا ننگا دیکھ کر کپڑا پہنایا؟ (۳۹) ہم کب آپ کو بیمار دیکھ کر آپ کے پاس آئے ؟ (۴۰) بادشاہ جواب میں ان سے فرمائے گا میں تم سے سچ کہتا ہوں جب تم نے میرے ان سب سے چھوٹے بھائیوں میں سے کسی کے ساتھ یہ سلوک کیا تو میرے ہی ساتھ کیا۔ (۴۱) پھر وہ بائیں  طرف والوں سے کہے گا اے ملعونو میرے سامنے سے اس ہمیشہ کی آگ میں چلے جاؤ جو ابلیس اور اس کے فرشتوں کے لئے تیار کی گئی ہے۔ (۴۲) کیونکہ میں بھوکا تھا، تم نے مجھے کھانا کھلایا، پیاسا تھا، تم نے مجھے پانی نہ پلایا۔ (۴۳) پردیسی تھا تم نے مجھے گھر میں نہ اتارا، ننگا تھا، تم نے مجھے  کپڑا نہ پہنایا، بیمار اور قید میں تھا، تم نے میری خبر نہ لی، (۴۴) تب وہ بھی جواب میں کہیں گے اے مولا !ہم نے کب آپ کو بھوکا یا پیاسا یا پردیسی یا ننگا یا بیمار یا قید میں دیکھ کر آپ کی خدمت نہ کی ؟ (۴۵) اس وقت  وہ ان سے فرمائے گا  یہ  میں تم سے سچ کہتا ہوں کہ جب تم نے ان سب سے چھوٹوں میں سے کسی کے ساتھ یہ سلوک نہ کیا تو میرے ساتھ نہ کیا؟ (۴۶) اور یہ ہمیشہ کی سزا پائیں گے مگر دیانتدار  ہمیشہ کی زندگی۔ 


رکوع ۲۶: سیدنا مسیح کے خلاف سازش

	(۱) اور جب سیدنا عیسیٰ یہ سب باتیں ارشاد فرما چکے تو ایسا ہوا کہ آپ نے اپنے صحابہ کرام سے فرمایا۔ (۲) تم جانتے ہو کہ دو دن کے بعد " عیدِ فسح" ہو گی اور ابن آدم مصلوب ہونے کو پکڑوایا جائے گا۔ (۳) اس وقت امامِ اعظم اور قوم کے بزرگ کائفا نام امامِ اعظم کے دیوان خانہ میں جمع ہوئے۔ (۴) اور مشورہ کیا کہ سیدنا عیسیٰ المسیح کو فریب سے پکڑ کر قتل کریں۔ (۵) مگر کہتے تھے کہ عید میں نہیں، ایسا نہ ہو کہ عوام الناس میں بلوا ہو جائے۔ 
بیت عنیاہ میں سیدنا عیسی ٰ المسیح پر عطر انڈیلنا
	(۶) اور جب سیدنا عیسیٰ المسیح بیت عنیاہ میں شمعون کوڑھی کے گھر میں تھے  (۷) تو ایک عورت سنگِ مر مر کے عطر دان میں قیمتی عطر لے کر آپ کے پاس آئی اور جب آپ کھانا کھانے بیٹھے تو آپ کے سر پر ڈالا۔ (۸) صحابہ کرام یہ دیکھ کر خفا ہوئے اور کہنے لگے کہ یہ کس لئے ضائع کیا گیا؟ (۹) یہ تو بڑے داموں کو بک کر غریبوں کو دیا جا سکتا تھا۔ (۱۰) سیدنا عیسیٰ المسیح نے یہ جان کر ان سے فرمایا اس عورت کو کیوں دق کرتے ہو؟ اس نے میرے ساتھ بھلائی کی ہے۔ (۱۱) کیونکہ غریب غربا تو ہمیشہ تمہارے پاس ہیں لیکن میں تمہارے پاس ہمیشہ نہ رہوں گا۔ (۱۲) اور اس نے میرے دفن کی تیاری کے لئے یہ عطر میرے بدن پر ڈالا۔ (۱۳) میں تم سے سچ کہتا ہوں کہ تمام دنیا میں جہاں کہیں اس انجیل کی تبلیغ کی جائے گی یہ بھی جو اس نے کیا اس کی یادگاری میں کہا جائے گا۔ 
یہوداہ اسکریوتی کی غداری
	(۱۴) اس وقت ان بارہ میں سے ایک نے جس کا نام یہوداہ اسکریوتی تھا امامِ اعظم کے پاس جا کر کہا کہ (۱۵) اگر میں اسے (یعنی سیدنا عیسیٰ) کو تمہارے حوالہ کرا دوں تو مجھے کیا دو گے ؟ انہوں نے اسے تیس دینار تول کر دے دئیے۔ (۱۶) اور وہ اس وقت سے آپ کے پکڑوانے کا موقع ڈھونڈنے لگا۔ 
 آخری فسح
	(۱۷) اور عیدِ فطیر کے پہلے دن صحابہ کرام نے سیدنا عیسیٰ المسیح کے پاس آ کر کہا آپ کہاں چاہتے ہیں کہ ہم آپ کے لئے فسح کھانے کی تیاری کریں ؟(۱۸) آپ نے فرمایا شہر میں فلاں شخص کے پاس جا کر اس سے کہنا استاد فرماتے ہیں کہ میرا وقت نزدیک ہے۔ میں اپنے شاگردوں کے ساتھ تمہارے وہاں  عیدِ فسح کروں گا۔ (۱۹) اور جیسا سیدنا عیسیٰ المسیح نے اپنے صحابہ کرام کو حکم دیا تھا انہوں نے ویسا ہی کیا اور فسح تیار کیا۔ (۲۰) جب شام ہوئی اور آپ بارہ صحابہ کرام کے ساتھ کھانا کھانے بیٹھے تھے۔ (۲۱) اور جب وہ کھانا کھا رہے تھے تو آپ نے فرمایا  میں تم سے سچ کہتا ہوں کہ تم میں سے ایک مجھے پکڑوائے گا۔ (۲۲) اور بہت ہی دلِ گیر ہوئے اور ہر ایک آپ سے کہنے لگا اے مولا کیا میں ہوں ؟ (۲۳) آپ نے جواب میں فرمایا جس نے میرے ساتھ طباق میں ہاتھ ڈالا ہے وہی مجھے پکڑوائے گا۔ (۲۴) ابن آدم تو جیسا اس کے حق میں لکھا ہے جاتا ہی ہے لیکن اس آدمی پر افسوس  جس کے وسیلہ سے ابن آدم پکڑوایا جاتا ہے ! اگر وہ آدمی  پیدا نہ ہوتا تو اس کے لئے اچھا ہوتا۔ (۲۵) آپ کے پکڑوانے والے یہوداہ نے جواب میں کہا اے ربی کیا میں ہوں ؟ آپ نے اس سے فرمایا تم نے خود کہہ دیا۔ 
عشائے ربانی
(۲۶) جب وہ کھا رہے تھے تو سیدنا عیسیٰ المسیح نے روٹی لی اور برکت دے کر توڑی اور صحابہ کرام کو دے کر فرمایا لو کھاؤ یہ میرا بدن ہے (۲۷) پھر پیالہ لے کر شکر کیا اور ان کو دے کر فرمایا تم سب اس میں سے پیو۔ (۲۸) کیونکہ یہ میرا وہ عہد کا خون ہے جو بہتیروں کے لئے گناہوں کی معافی کے واسطے بہایا جاتا ہے۔ (۲۹) میں تم سے سچ کہتا ہوں کہ انگور کا یہ شیرہ  پھر کبھی نہ پیوں گا۔ اس دن تک کہ تمہارے ساتھ اپنے پروردگار کی بادشاہی میں نیا نہ پیوں۔ 
		(۳۰) پھر وہ گیت گا کر باہر زیتون کے پہاڑ پر گئے۔ 
حضرت پطرس کے انکار کی پیش گوئی
	(۳۱) اس وقت سیدنا عیسیٰ المسیح نے ان سے فرمایا تم سب اسی رات میری بابت ٹھوکر کھاؤ گے کیونکہ لکھا ہے کہ میں چرواہے کو ماروں گا اور گلہ کی بھیڑیں  پراگندہ ہو جائیں گی۔ (۳۲)لیکن میں اپنے جی اٹھنے کے بعد تم سے پہلے گلیل کو جاؤں گا۔ (۳۳) حضرت پطرس نے جواب میں آپ سے کہا سب آپ کی بابت ٹھوکر کھائیں گے لیکن میں کبھی ٹھوکر نہ کھاؤں گا۔ (۳۴) سیدنا عیسیٰ المسیح نے ان سے فرمایا میں تم سے سچ کہتا ہوں کہ اسی رات مرغ کے بانگ دینے سے پہلے تم تین بار میرا انکار کروں گے۔ (۳۵) حضرت پطرس نے آپ سے کہا اگر آپ کے ساتھ مجھے مرنا بھی پڑے تو بھی آپ کا انکار ہرگز نہ کروں گا اور سب صحابہ کرام نے بھی اسی طرح کہا۔ 
گتسمنی باغ میں دعا
	(۳۶) اس وقت سیدنا عیسیٰ المسیح نے ان کے ساتھ گتسمنی نام ایک جگہ میں آئے اور اپنے صحابہ کرام سے فرمایا یہیں بیٹھے رہنا جب تک کہ میں وہاں جا کر دعا کروں۔ (۳۷) اور حضرت پطرس اور زبدی کے دونوں بیٹوں کے ساتھ لے کر غمگین اور بیقرار ہونے لگے۔ (۳۸) اس وقت  آپ نے ان سے فرمایا میری جان نہایت غمگین ہے۔ یہاں تک کہ مرنے کی نوبت پہنچ گئی ہے۔ تم یہاں ٹھہرو اور میرے ساتھ جاگتے رہو۔ (۳۹) پھر ذرا آگے بڑھے اور سجدہ ریز ہو کر دعا کی اے میرے پروردگار  ! اگر ہو سکے  تو یہ پیالہ مجھ سے ٹل جائے۔ تو بھی نہ جیسا میں چاہتا ہوں بلکہ جیسا آپ چاہتے ہیں ویسا ہی ہو۔ (۴۰) پھر صحابہ کرام کے پاس آ کر ان کو سوتے پایا اور حضرت پطرس  سے فرمایا کیا تم میرے ساتھ ایک گھڑی بھی نہ جاگے سے ؟ (۴۱) جاگو اور دعا کرو تاکہ آزمائش میں نہ پڑو۔ روح تو مستعد ہے مگر جسم کمزور ہے۔ (۴۲) پھر دوبارہ  آپ نے جا کر  یوں دعا کی اے میرے پروردگار ! اگر یہ میرے پئے بغیر  ٹل نہیں سکتا  تو آ پ کی مرضی پوری ہو۔ (۴۳) اور آ کر انہیں پھر سوتے پایا کیونکہ ان کی آنکھیں نیند سے بھری تھیں۔ (۴۴) اور ان کو چھوڑ کر پھر تشریف لے گئے اور پھر وہی بات کہہ کر تیسری بار دعا کی۔ (۴۵) تب صحابہ کرام  کے پاس آ کر ان سے فرمایا اب سوتے رہو اور آرام کرو۔ دیکھو وقت آ پہنچا ہے اور ابن آدم گنہگاروں کے حوالہ کیا جاتا ہے۔ (۴۶) اٹھو چلیں، دیکھو میرا پکڑوانے والا نزدیک آ پہنچا ہے۔ 
گرفتاری
	(۴۷) آپ یہ فرما ہی رہے تھے کہ یہوداہ جو ان بارہ میں سے ایک تھا آیا اور اس کے ساتھ ایک بڑی بھیڑ  تلواریں اور لاٹھیاں لئے امامِ اعظم اور قوم کے بزرگوں کی طرف سے آ پہنچی۔ (۴۸) اور آپ  کے پکڑوانے والے نے ان کو یہ نشان دیا تھا کہ جس کا میں بوسہ لوں وہی ہے۔ اسے پکڑ لینا، (۴۹) اور فوراً  اس نے سیدنا عیسیٰ المسیح  کے پاس آ کر کہا اے ربی سلام! اور آپ کے بوسے لئے۔ (۵۰) سیدنا عیسیٰ المسیح نے ا س سے فرمایا میاں ! جس کام کو آئے ہو وہ کر لو۔ اس پر انہوں نے پاس آ کر سیدنا عیسیٰ پر ہاتھ  ڈالا اور آپ کو پکڑ لیا۔ (۵۱)اور دیکھو سیدنا عیسیٰ کے ساتھیوں میں سے ایک نے ہاتھ بڑھا کر اپنی تلوار کھینچی اور امامِ اعظم کے نوکر پر چلا کر اس کا کان اڑا دیا۔ (۵۲) سیدنا عیسیٰ المسیح نے اس سے فرمایا اپنی تلوار کو میان میں کر لو کیونکہ جو تلوار کھینچتے ہیں وہ سب تلوار سے ہلاک کئے جائیں گے۔ (۵۳) کیا تم نہیں سمجھتے کہ میں اپنے پروردگار سے منت کر سکتا ہوں اور وہ فرشتوں کے بارہ تمن سے زیادہ میرے پاس ابھی موجود کر دیں گے ؟ (۵۴) مگر وہ نوشتے کہ یونہی ہونا ضرور ہے کیونکر پورے ہوں گے ؟ (۵۵) اسی وقت  سیدنا عیسی ٰ نے بھیڑ سے فرمایا کیا تم تلواریں اور لاٹھیاں لے کر مجھے ڈاکو کی طرح پکڑے نکلے ہو؟ میں ہر روز بیت اللہ میں بیٹھ کر تعلیم دیتا تھا اور تم نے مجھے نہیں پکڑا۔ (۵۶) مگر یہ سب کچھ اس لئے ہوا ہے کہ نبیوں کے نوشتے پورے ہوں اس پر سب صحابہ کرام آپ کو چھوڑ کر بھاگ گئے۔ 
صدرِ عدالت کے سامنے 
	(۵۷) اور سیدنا عیسیٰ کے پکڑنے والے آپ کو کائفا نام امامِ ا عظم کے پاس لے گئے جہاں فقیہ، اور بزرگ جمع ہو گئے تھے۔ (۵۸) اور حضرت پطرس دوُر دوُر آپ کے پیچھے پیچھے امامِ اعظم کے دیوان خانہ تک گئے اور اندر جا کر پیادوں کے ساتھ نتیجہ دیکھنے کو بیٹھ گئے۔ (۵۹) اور امامِ اعظم اور سب صدرِ عدالت  والے سیدنا عیسیٰ کو مار ڈالنے کے لئے آپ کے خلاف جھوٹی گواہی ڈھونڈنے لگے۔ (۶۰) مگر نہ پائی گو بہت سے جھوٹے  گواہ آئے۔ لیکن آخر کار دو گواہوں نے آ کر کہا کہ۔ (۶۱) آپ نے کہا ہے میں خدا کے مقدس کو ڈھا سکتا اور تین دن میں اسے بنا سکتا ہوں۔ (۶۲) اور امامِ اعظم  نے کھڑے ہو کر آ پ سے فرمایا تم جواب نہیں دیتے ؟ یہ تمہارے خلاف کیا گواہی دیتے ہیں ؟(۶۳) مگر سیدنا عیسیٰ خاموش ہی رہے۔ امامِ اعظم  نے آپ سے کہا تمہیں زندہ خدا کی قسم دیتا ہوں کہ اگر تم خدا کے محبوب المسیح ہو تو ہم سے کہہ دو۔ (۶۴) سیدنا عیسیٰ نے اس سے فرمایا تم نے خود کہہ دیا بلکہ میں تم سے کہتا ہوں کہ اس کے بعد تم ابن آدم کو قادرِ مطلق کی دہنی طرف بیٹھے اور آسمان کے بادلوں پر آتے دیکھو گے۔ (۶۵) اس پر امامِ اعظم نے یہ کہہ کر اپنے کپڑے پھاڑے کہ آپ نے کفر بکا ہے۔ اب ہم کو گواہوں کی کیا حاجت رہی ؟دیکھو تم نے ابھی یہ کفر سنا ہے۔ تمہاری کیا رائے ہے ؟ (۶۶) انہوں نے جواب میں کہا آپ  قتل کے لائق ہے۔ (۶۷) اس پر انہوں آپ کے منہ مبارک پر تھوکا اور آپ کے مکے مارے اور بعض نے طمانچے مار کہا۔ اے مسیح ہمیں نبوت سے بتائیے کہ تم کو کس نے مارا؟ 
حضرت پطرس کا انکار
	(۶۹) اور حضرت پطرس باہر صحن میں بیٹھے تھے کہ ایک لونڈی نے آپ کے پاس آ کر کہا تم بھی عیسیٰ گلیلی کے ساتھ تھے  (۷۰) آپ نے سب کے سامنے یہ کہہ کر انکار کیا کہ میں نہیں جانتا تم کیا کہتی ہو۔ (۷۱) اور جب وہ ڈیوڑھی میں چلے گئے تو دوسری نے حضرت پطرس کو دیکھا اور جو وہاں تھے ان سے کہ یہ بھی عیسیٰ ناصری کے ساتھ تھا۔ (۷۲) آپ نے قسم کھا کر پھر انکار کیا کہ میں اس آدمی کو نہیں جانتا۔ (۷۳) تھوڑی دیر کے بعد جو وہاں کھڑے تھے انہوں نے  حضرت پطرس کے پاس آ کر کہا بیشک تم بھی ان میں سے ہو کیونکہ تمہاری بولی سے بھی ظاہر ہوتا ہے۔ (۷۴) اس پر آپ  لعنت  کرنے اور قسم کھانے لگے کہ میں اس آدمی کو نہیں جانتا اور فی الفور مرغ نے بانگ دی۔ (۷۵) حضرت پطرس کو سیدنا عیسیٰ کی وہ بات یاد آئی جو آپ نے فرمائی تھی کہ مرغ کے بانگ دینے سے پہلے تم تین بار میرا انکار کرو گے اور آپ باہر جا کر زار زار روئے۔

 
رکوع ۲۷: سیدنا عیسیٰ المسیح پیلاطس کے سامنے 

	(۱) جب صبح ہوئی تو سب امامِ اعظم اور قوم کے بزرگوں نے سیدنا عیسیٰ کے خلاف  مشورہ کیا کہ آپ کو مار ڈالیں۔ (۲) اور آپ باندھ کر لے گئے  اور پیلاطس حاکم کے حوالہ کیا۔ 
یہوداہ اسکریوتی کی موت
	(۳) جب آپ کے پکڑوانے والے یہوداہ نے یہ دیکھا کہ آپ مجرم ٹھہرائے گئے  تو پچھتایا اور وہ تیس دینار امام اعظم اور بزرگوں کے پاس واپس لا کر کہا۔ (۴) میں نے گناہ کیا کہ بے قصور کو قتل کے لئے پکڑوایا انہوں نے کا ہمیں کیا؟ تم جانو۔ (۵) اور وہ دیناروں کو مقدس میں پھینک کر چلا گیا اور جا کر اپنے آپ کو پھانسی دی۔ (۶) امامِ اعظم نے دینار لے کر ان کو بیت اللہ کے خزانے میں ڈالنا روا نہیں کیونکہ یہ خون کی قیمت  ہے۔ (۷) پس انہوں نے مشورہ کر کے  ان دیناروں سے کمہار کا کھیت پردیسیوں کے دفن کرنے کے لئے خریدا۔ (۸) اس سبب سے وہ کھیت آج تک خون کا کھیت کہلاتا ہے۔ (۹) اس وقت وہ پورا ہوا جو یرمیاہ نبی کی معرفت کہا گیا تھا کہ جس کی قیمت ٹھہرائی گئی تھی انہوں نے اس کی قیمت کے وہ تیس دینار لے لئے۔ (اس کی قیمت  بعض بنی اسرائیل نے ٹھہرائی تھی )(۱۰) اور ان کو کمہار کے کھیت  کے لئے  دیا جیسا خداوند نے مجھے حکم دیا۔ 
پیلاطس کا سوال
	(۱۱) سیدنا عیسیٰ المسیح حاکم کے سامنے کھڑے تھے اور حاکم نے آپ سے یہ پوچھا کہ کیا تم یہودیوں کے بادشاہ ہو؟سیدنا عیسیٰ المسیح نے اس سے فرمایا تم خود کہتے ہو۔ (۱۲) اور جب امامِ اعظم اور بزرگ آپ پر الزام لگارہے تھے آپ نے کچھ جواب نہ دیا۔ (۱۳) اس پر پیلاطس نے آپ سے کہا کیا تم نہیں سنتے یہ تمہارے خلاف کتنی شہادتیں دیتے ہیں ؟(۱۴) آپ نے یہ ایک بات کا بھی اس کو جواب نہ دیا۔ یہاں تک کہ حاکم نے بہت تعجب کیا۔ 


سزائے موت کا حکم
(۱۵) اور حاکم کا دستور تھا کہ عید پر لوگوں کی خاطر ایک قیدی جسے وہ چاہتے تھے چھوڑ دیتا تھا۔ (۱۶) اس وقت برابا نام ان کا ایک مشہور قیدی تھا۔ (۱۷) پس جب وہ اکٹھے ہوئے تو پیلاطس نے ان سے فرمایا تم کسے چاہتے ہو کہ میں تمہاری خاطر چھوڑ دوں ؟  برابا کو یا عیسیٰ کو جو مسیح کہلاتا ہے ؟(۱۸) کیونکہ اسے معلوم تھا کہ انہوں نے آپ کو حسد سے پکڑوایا ہے۔ (۱۹) اور جب وہ تختِ عدالت پر بیٹھا تھا تو ا س کی بیوی نے اسے کہلا بھیجا کہ تم اس دیانتدار سے کچھ کام نہ رکھو کیونکہ میں نے آج خواب میں اس کے سبب سے بہت دکھ اٹھایا ہے۔ (۲۰) لیکن امامِ اعظم اور بزرگوں نے عوام الناس کو ابھارا کہ برابا کو مانگ لیں اور سیدنا عیسیٰ کو ہلاک کرائیں۔ (۲۱) حاکم نے ان سے کہا کہ ان دونوں میں سے کس کو چاہتے ہو کہ تمہاری خاطر چھوڑ دوں ؟ انہوں نے کہا برابا کو۔ (۲۲) پیلاطس  نے ان سے پھر عیسیٰ کو جو مسیح کہلاتا ہے کیا کروں ؟ سب نے کہا وہ مصلوب ہو۔ (۲۳) اس نے کہا اس نے کیا برائی کی ہے ؟ مگر وہ اور بھی چلا چلا کر کہنے لگے وہ مصلوب ہو۔ (۲۴) جب پیلاطس نے دیکھا کہ کچھ بن نہیں پڑتا بلکہ الٹا  بلوا ہو جاتا ہے تو پانی لے کر لوگوں کے روبرو  اپنے ہاتھ دھوئے اور کہا میں اس دیانتدار کے خون سے بری ہوں۔ تم جانو (۲۵) سب لوگوں نے جواب میں کہا اس کا خون ہماری اور ہماری اولاد کی گردن پر ! (۲۶)اس نے برابا کو ان کی خاطر چھوڑ دیا اور سیدنا عیسیٰ کو کوڑے لگوا کر حوالہ کیا کہ مصلوب ہو۔ 
رومی سپاہیوں کے ٹھٹھے اور مذاق
	(۲۷) اس پر حاکم کے سپاہیوں نے سیدنا عیسیٰ کو قلعہ میں لے جا کر ساری پلٹن آپ کے گرد جمع کی (۲۸) اور آپ کے کپڑے اتار کر آپ کو قرمزی  چوغہ پہنایا۔ (۲۹)اور کانٹوں کا تاج بنا کر آپ کے سر پر رکھا اور ایک سرکنڈا آپ کے دہنے ہاتھ میں دیا آپ کے آگے گھٹنے ٹیک کر آپ کو ٹھٹھوں میں اڑانے لگے کہ اے یہودیوں کے بادشاہ آداب ! (۳۰) اور آپ پر تھوکا اور وہی سر کنڈا لے کر آ پ کے سر پر مارنے لگے۔ (۳۱) اور جب آ پ کا ٹھٹھا کر چکے تو چوغہ کو آپ پر سے اتار کر پھر آپ ہی کے کپڑے پہنائے اور مصلوب کرنے کولے گئے۔ 
تصلیب
	(۳۲) جب باہر آئے تو انہوں نے شمعون نام ایک کرینی آدمی کو پا کر اسے بیگار میں پکڑا کہ آ پ کی صلیب اٹھائے۔ (۳۳) اور اس جگہ جو گلگتا یعنی کھوپڑی کی جگہ کہلاتی ہے پہنچ کر۔ (۳۴) پِت ملی ہوئی مے آپ کو پینے کو دی مگر آپ نے چکھ کر پینا نہ چاہا۔ (۳۵) اور انہوں نے آپ کو مصلوب کیا اور آپ کے کپڑے قرعہ ڈال کر بانٹ لئے۔ (۳۶) اور وہاں بیٹھ کر آپ کی نگہبانی کرنے لگے۔ (۳۷) اور آپ کا الزام لکھ کر آپ کے سر سے اوپر لگا دیا کہ یہ یہودیوں کا بادشاہ  عیسی ٰ ہے۔ (۳۸) اس وقت  آپ کے ساتھ دو ڈاکو مصلوب ہوئے۔ ایک دہنے اور ایک بائیں۔ (۳۹) اور راہ چلنے والے سر ہلا ہلا کر آپ کو لعن طعن کرتے اور کہتے تھے۔ (۴۰) اے مقدس کے ڈھانے والے اور تین دن میں بنانے والے اپنے تئیں بچا۔ اگر تم ابن اللہ ہو تو صلیب پر سے اتر آؤ۔ (۴۱)اسی طرح امامِ اعظم بھی فقیہوں اور بزرگوں کے ساتھ مل کر ٹھٹھے سے کہتے تھے۔ (۴۲) اس  نے اوروں کو بچایا، اپنے تئیں نہیں بچا سکتا۔ یہ تو اسرائیل کا بادشاہ ہے۔ اب صلیب پر سے اتر آئے تو ہم اس پر ایمان لائیں۔ (۴۳) اس نے خدا تعالیٰ پر بھروسہ کیا ہے  اگر وہ اسے چاہتا ہے تو اب اس کو چھڑا لے کیونکہ  اس نے کہا تھا میں ابن اللہ ہوں۔ (۴۴) اسی طرح ڈاکو بھی جو آپ کے ساتھ مصلوب ہوئے تھے آپ پر لعن طعن کرتے تھے۔ 
سیدنا عیسیٰ المسیح کی شہادتِ مبارک
	(۴۵) اور دوپہر سے لے کر تیسرے پہر تک تمام ملک میں اندھیرا چھایا رہا۔ (۴۶) اور تیسرے پہر  کے قریب سیدنا عیسیٰ نے بڑی آواز سے چلا کر کہا ایلی، ایلی، لما شبقتنی ؟ یعنی اے میرا خدا ! اے میرے خدا آپ نے مجھے کیوں چھوڑ دیا ؟ (۴۷) جو وہاں کھڑے تھے ان میں سے بعض  نے سن کر کہا یہ الیاس کو پکارتا ہے۔ (۴۸) اور فوراً ان میں سے ایک شخص دوڑا اور سپنج لے کر سر میں ڈبویا اور سر کنڈے پر رکھ کر آپ کو چسایا۔ (۴۹) مگر باقیوں نے کہا ٹھہر جاؤ، دیکھیں تو الیاس اسے بچانے آتا ہے یا نہیں۔ (۵۰) سیدنا عیسیٰ المسیح نے پھر بڑی آواز سے چلا کر جان دے دی۔ (۵۱) اور مقدس کا پردہ اوپر سے نیچے تک پھٹ کر دو ٹکڑے ہو گیا اور زمین لرزی اور چٹانیں  تڑک گئیں۔ (۵۲) اور قبریں  کھل گئیں اور بہت سے جسم ان مقدسوں کے جو سوگئے تھے جی اٹھے۔ (۵۳) اور آپ کے جی اٹھنے کے بعد قبروں سے نکل کر مقدس شہر میں گئے اور بہتوں کو دکھائی دیئے۔ (۵۴) پس صوبہ دار اور جو اس کے ساتھ سیدنا عیسیٰ کی نگہبانی کرتے تھے بھونچال اور تمام ماجرا دیکھ کر بہت ہی ڈر کر کہنے لگے کہ یہ بیشک یہ ابن اللہ تھے۔ (۵۵) اور وہاں بہت سی عورتیں  جو گلیل  سے سیدنا عیسیٰ کی خدمت کرتی ہوئی آپ کے پیچھے پیچھے آئی تھیں دور سے دیکھ رہی تھیں۔ (۵۶) ان میں مریم مگدلینی تھیں اور یعقوب اور یوسیس کی والدہ مریم اور زبدی کے بیٹوں کی والدہ۔ 
سیدنا عیسیٰ المسیح کی تدفین
	(۵۷) جب شام ہوئی تو یوسف نام ارمتیاہ کا ایک دولت مند آدمی جو خود بھی سیدنا عیسی ٰ المسیح کا شاگرد تھا۔ (۵۸) ا س نے پیلاطس کے پاس جا کر سیدنا عیسیٰ المسیح کی لاش مانگی اور پیلاطس نے دے دینے کا حکم دیا۔ (۵۹) اور یوسف نے جسمِ مبارک کو لے کر صاف مہین چادر میں لپیٹا۔ (۶۰) اور اپنی نئی قبر میں جو اس نے چٹان میں کھدوائی تھی رکھا۔ پھر وہ ایک بڑا پتھر قبر کے منہ پر لڑھکا کر چلا گیا۔ (۶۱) اور مریم مگدلینی اور دوسری مریم وہاں قبر کے سامنے بیٹھی تھیں۔ 
قبر پر پہر ہ
	(۶۲) دوسرے دن جو تیاری کے بعد کا دن تھا امامِ اعظم اور فریسیوں نے پیلاطس کے پاس جمع ہو کر کہا۔ (۶۳) مالک ہمیں یاد ہے کہ اس دھوکے باز نے جیتے  جی کہا تھا میں تین دن کے بعد جی اٹھوں گا۔ (۶۴) پس حکم دیجئے کہ تیسرے دن تک قبر کی نگہبانی کی جائے۔ کہیں ایسا نہ ہو کہ اس کے شاگرد آ کر اسے چرا لے جائیں اور لوگوں سے کہہ دیں کہ وہ مردوں میں سے جی اٹھا اور پچھلا دھوکا پہلے سے بھی براُ ہو۔ (۶۵) پیلاطس نے ان سے کہا تمہارے پاس پہرے والے ہیں۔ جاؤ جہاں تک تم سے ہو سکے اس کی نگہبانی کرو۔ (۶۶) پس وہ دو پہرے  والوں کو ساتھ لے کر گئے اور پتھر پر مہر کر کے قبر کی نگہبانی کی۔ 


رکوع ۲۸: مردوں میں سے جی اٹھنا

	(۱) اور سبت کے بعد ہفتہ کے پہلے دن پو پھٹتے وقت مریم مگدلینی اور دوسری مریم قبر کو دیکھنے آئیں۔ (۲)اور دیکھو ایک بڑا بھونچال آیا کیونکہ پروردگار کا فرشتہ آسمان سے اترا اور پاس آ کر پتھر کو  لڑھکا دیا اور اس پر بیٹھ گیا۔ (۳) اس کی صورت بجلی کی مانند تھی اور اس کی پوشاک برف کی مانند سفید تھی۔ (۴) اور اس کے ڈر سے  نگہبان کانپ اٹھے اور مردہ سے ہو گئے۔ (۵) فرشتہ نے عورتوں سے کہا تم نہ ڈرو کیونکہ میں جانتا ہوں کہ تم عیسیٰ کو ڈھونڈتی ہو جو مصلوب ہوا تھا۔ (۶) وہ یہاں نہیں ہے کیونکہ  اپنے کہنے کے مطابق جی اٹھا ہے۔ آؤ یہ جگہ دیکھو جہاں مولا پڑے تھے۔ (۷) اور جلد جا کر  ان کے صحابہ کرام سے کہو کہ  وہ مردوں میں سے جی اٹھیں ہیں اور دیکھو وہ تم سے پہلے گلیل کو جاتے ہیں۔ وہاں تم اسے دیکھو گے۔ دیکھو میں نے تم سے کہہ دیا ہے۔ (۸) اور وہ خوف اور بڑی خوشی کے ساتھ  قبر سے جلد روانہ ہو کر آپ کے صحابہ کرام کو خبر دینے دوڑیں۔ (۹) اور دیکھو سیدنا عیسیٰ المسیح ان سے ملے اور ان سے کہا سلام ! انہوں نے پاس آ کر  آپ کے قدم پکڑے اور آپ کو سجدہ کیا۔ (۱۰) اس پر سیدنا عیسیٰ المسیح نے ان سے فرمایا ڈرو نہیں۔ جاؤ میرے بھائیوں سے کہو کہ گلیل کو چلے جائیں۔ وہاں مجھے دیکھیں گے ۔ 
پہرہ داروں کا بیان
(۱۱) جب وہ جا رہی تھیں تو دیکھو پہرے والوں میں سے بعض نے شہر میں آ کر تمام ماجرا امامِ اعظم سے بیان کیا۔ (۱۲) اور انہوں نے  بزرگوں کے ساتھ جمع ہو کر مشورہ کیا اور سپاہیوں کو بہت سا روپیہ دے کر فرمایا (۱۳) یہ کہہ دینا کہ رات کو جب ہم سورہے تھے تو اس کے شاگرد آ کر اسے چرا لے گئے۔ (۱۴) اور اگر یہ بات حاکم کے کان تک پہنچی تو ہم اسے سمجھا کر تم کو خطرہ سے بچا لیں گے۔ (۱۵) پس انہوں نے روپیہ لے کر جیسا سکھایا گیا تھا ویسا ہی کیا اور یہ بات آج تک یہودیوں میں مشہور ہے۔ 


جی اٹھنے کے بعد صحابہ کرام پر ظہور
	(۱۶) اور گیارہ صحابہ کرام گلیل کے اس پہاڑ پر گئے جو سیدنا عیسیٰ المسیح نے ان کے لئے مقرر کیا تھا۔ (۱۷) اور انہوں نے  آپ کو دیکھ کر سجدہ کیا مگر بعض نے شک کیا۔ (۱۸) سیدنا عیسیٰ نے پاس آ کر ان سے باتیں کیں اور فرمایا کہ آسمان اور زمین کا کل اختیار  مجھے دیا گیا ہے۔ (۱۹) پس تم جا کر  سب قوموں کو پیروکار بناؤ اور ان کو باپ اور بیٹے اور روحِ پاک سے اصطباغ دو۔ (۲۰) اور ان کو یہ تعلیم دو کہ ان سب باتوں پر عمل کریں جن میں نے تم کو حکم دیا اور دیکھو میں دنیا کے آخر تک ہمیشہ تمہارے ساتھ ہوں۔ 



مرقس

حضرت عیسیٰ المسیح کی انجیل شریف معرفت حضرت مرقس
۲۷ پاروں  میں سے پارہ نمبر ۲


رکوع ۱: حضرت یحییٰ اصطباغ دینے والے کی تبلیغ
     
     (۱) سیدنا عیسیٰ المسیح ابن اللہ کی انجیل کا شروع۔ 
     (۲)جیسا یسعیاہ نبی کی کتاب میں لکھا ہے کہ
     دیکھو میں اپنا پیغمبر تمہارے آگے بھیجتا ہوں 
     جو تمہاری راہ تیار کرے گا۔ 
     (۳) بیابان میں پکارنے والے کی آواز آتی ہے کہ 
     پروردگارِ عالم کی راہ تیار کرو۔ 
     اس کے راستے سیدھے بناؤ۔ 
	(۴) حضرت یحییٰ تشریف لائے اور بیابان میں اصطباغ دیتے اور گناہوں کی معافی کے لئے توبہ کے اصطباغ کی تبلیغ فرماتے تھے۔ (۵)یہودیہ کے ملک کے سب لوگ اور یروشلیم کے سب رہنے والے نکل کر ان کے پاس گئے اور اپنے گناہوں کا اقرار کر کے دریائے یردن میں آپ سے اصطباغ کا شرف حاصل کیا۔ (۶) حضرت یحییٰ اونٹ کے بالوں کا لباس پہنے اور چمڑے کا پٹکا اپنی کمر سے باندھے رہتے اور ٹڈیاں اور جنگلی شہد کھاتے تھے۔ (۷) اور یہ تبلیغ کرتے تھے  کہ میرے بعد وہ شخص آنے والا ہے جو مجھ سے زور آور ہے۔ میں اس لائق نہیں کہ جھک کر ان کی جوتیوں کا تسمہ کھولوں۔ (۸) میں نے تم کو پانی سے اصطباغ دیا مگر وہ تم کو روحِ پاک  سے اصطباغ دیں گے۔ 
سیدنا عیسیٰ المسیح کا اصطباغ اور آزمائش
	(۹)ان دنوں ایسا ہوا کہ سیدنا عیسیٰ  نے گلیل کے ناصرۃ سے آ کر یردن میں حضرت یحییٰ سے اصطباغ لیا۔ (۱۰)جب آپ  پانی سے نکل کر اوپر  تشریف لائے تو فی الفور  سیدنا عیسیٰ نے آسمان کو پھٹتے اور روحِ پاک کو کبوتر کی مانند اپنے اوپر اترتے دیکھا۔ (۱۱) اور آسمان سے آواز آئی کہ تم میرے پیارے ابن ہو۔ تم سے میں راضی ہوں۔ 
	(۱۲)فی الفور روحِ پاک کی تحریک سے آپ بیابان میں بھیج دئیے گئے۔ (۱۳)آپ بیابان میں چالیس دن ابلیس مردود سے آزمائے گئے اور جنگلی  جانوروں کے ساتھ قیام کیا اور فرشتے آپ کی خدمتِ مبارک  میں مشغول رہے۔ 
چار ماہی گیروں کی بیعت
	(۱۴) پھر حضرت یحییٰ کے پکڑوائے جانے کے بعد سیدنا عیسیٰ نے گلیل میں آ کر پروردگارِ عالم کی خوشخبری کی تبلیغ فرمائی۔ (۱۵)فرمایا کہ  وقت پورا ہو گیا ہے اور پروردگار کی بادشاہی  نزدیک آ گئی ہے۔ توبہ کرو اور خوشخبری پر ایمان لا ؤ۔ 
	(۱۶)گلیل کی جھیل کے کنارے کنارے تشریف لے جاتے ہوئے  آپ نے حضرت شمعون اور ان کے بھائی  حضرت اندریاس  کو جھیل میں جال ڈالتے دیکھا کیونکہ وہ ماہی گیر تھے۔ (۱۷)سیدنا عیسیٰ نے ان سے فرمایا کہ میرے پیچھے چلے آؤ تو میں تم کو آدم گیر بناؤں گا۔ (۱۸) وہ فی الفور جال چھوڑ کر آپ کے پیچھے ہو لئے۔ (۱۹) اور تھوڑی  دور بڑھ کر آپ نے زبدی کے صاحبزادے حضرت یعقوب اور ان کے بھائی  حضرت یحییٰ (یحییٰ اصطباغی نہیں )کو کشتی  پر جالوں کی مرمت کرتے دیکھا۔ (۲۰) آپ نے فی الفور ان کو بلایا اور وہ اپنے والد کو کشتی پر مزدوروں کے ساتھ چھوڑ کر آپ کے پیچھے ہو لئے۔ 
ناپاک روح والا شخص 
	(۲۱) پھر آپ کفر نحوم  میں تشریف لائے اور فی الفور سبت کے دن عبادت خانہ میں جا کر تعلیم دینے لگے۔ (۲۲) اور لوگ آپ کی تعلیم سے حیران ہوئے کیونکہ آپ ان کو فقہ کے عالموں کی طرح نہیں بلکہ صاحبِ اختیار کی طرح تعلیم ارشاد فرماتے تھے۔ (۲۳) فی الفور  ان کے عبادت خانہ میں ایک شخص ملا جس میں ناپاک  روح تھی۔ وہ یوں کہہ کر چلایا۔ (۲۴) کہ اے عیسیٰ  ناصری ! ہمیں آپ سے کیا کام ؟ کیا آپ ہم کو ہلاک  کرنے آئے ہیں ؟ میں آپ کو جانتا ہوں کہ آپ کون ہیں۔ پروردگار کے قدوس  ہیں۔ (۲۵) سیدنا عیسیٰ  نے اسے جھڑک کر فرمایا چپ رہو اور اس میں سے نکل جاؤ۔ پس وہ ناپاک روح اسے مروڑ کر اور بڑی آواز سے چلا کر اس میں سے نکل گئی۔ (۲۷) اور سب لوگ حیران ہوئے اور آپس میں  یہ کہہ کر بحث کرنے لگے کہ یہ کیا ہے ؟ یہ تو نئی تعلیم ہے ! وہ ناپاک روحوں کو بھی اختیار  کے ساتھ حکم دیتے ہیں اور وہ ان کا حکم مانتی ہیں۔ (۲۸) فی الفور آپ کی شہرت گلیل کی اس تمام نواحی میں ہر جگہ پھیل گئی۔ 
بہت سے لوگوں کو شفا عطا فرمانا
	(۲۹) اور آپ فی الفور عبادت خانہ سے نکل کر حضرت یعقوب اور حضرت یوحنا کے ساتھ  حضرت شمعون اور حضرت اندریاس کے گھر تشریف لائے۔ (۳۰)حضرت شمعون کی ساس تپ میں پڑیں تھیں اور انہوں نے فی الفور آپ کو خبر دی۔ آپ نے پاس جا کر اور ان کا ہاتھ پکڑ کر انہیں اٹھایا اور تپ ان پر سے اتر گئی اور وہ ان کی خدمت  کرنے لگیں۔ 
	(۳۱) شام کو جب سورج ڈوب گیا تو لوگ سب بیماروں کو اور ان کو جن میں بد روحیں تھیں  آپ کے پاس لائے۔ (۳۳) اور سارا شہر  دروازہ پر جمع ہو گیا۔ ( ۳۴) اور آپ نے بہتوں کو جو طرح طرح کی بیماروں میں گرفتار تھے شفا عطا فرمائی اور بہت سی بد روحوں کو نکالا اور بد روحوں کو بولنے نہ دیا کیونکہ وہ آپ کو پہچانتی تھیں۔ 
گلیل میں تبلیغ 
	(۳۵) اور صبح ہی دن نکلنے سے بہت پہلے آپ اٹھ کر تشریف لے گئے اور ایک ویران جگہ میں گئے اور وہاں دعا کی۔ (۳۶)حضرت شمعون اور ان کے ساتھی آپ کے پیچھے گئے۔ (۳۷) اور جب آپ ملے تو آپ سے کہا کہ سب لوگ آپ کو ڈھونڈ رہے ہیں۔ (۳۸) آپ نے ان سے فرمایا آؤ ہم اور کہیں آس پاس کے شہروں میں چلیں تاکہ میں وہاں بھی تبلیغ کا کام سر انجام دوں کیونکہ میں اس لئے نکلا ہوں۔ (۳۹) اور آپ تمام گلیل میں ان کے عبادت خانوں میں تشریف لے جا کر  تبلیغ کرتے اور بد روحوں کو نکالتے رہے۔ 
 شافعیِ محشر سیدنا عیسیٰ المسیح ایک شخص کو شفا عطا فرماتے ہیں 
(۴۰)ایک کوڑھی نے آپ کے پاس آ کر آپ کی منت  کی آپ کے سامنے گھٹنے ٹیک کر آپ سے کہا اگر آپ چاہیں  تو مجھے پاک صاف کر سکتے ہیں۔ (۴۱) آپ نے اس پر ترس کھا کر ہاتھ بڑھایا اور اسے چھوکر  اس سے فرمایا کہ میں چاہتا ہوں، کہ تم پا ک صاف ہو جاؤ۔ (۴۲)اور فی الفور اس کا کوڑھ جاتا رہا اور وہ پاک صاف ہو گیا۔ (۴۳) اور آپ نے اسے تاکید  کر کے فی الفور رخصت کیا۔ ( ۴۴) اور آپ نے اس سے فرمایا کہ خبر دار  کسی سے کچھ نہ کہنا مگر جا کر اپنے تئیں امام کو دکھاؤ اور اپنے پاک صاف ہو جانے کی بابت  ان چیزوں کو جو موسیٰ نے مقرر کیں  نذر  گزرانو تاکہ  ان کے لئے  گواہی ہو۔ ( ۴۵) لیکن وہ باہر جا کر بہت چرچا کرنے لگا اور اس بات کو ایسا مشہور کیا کہ سیدنا عیسیٰ المسیح  شہر میں پھر ظاہر اً داخل نہ ہو سکے بلکہ  باہر ویران مقاموں  میں رہے اور لوگ  چاروں طرف  سے آپ کے پاس آتے تھے 


رکوع ۲: مفلوج کو شفائے نرینہ عطا فرمانا 

	(۱) کئی دن بعد جب آپ کفر نحوم میں پھر تشریف لائے تو سنا گیا کہ آپ گھر میں ہیں۔ (۲) پھر اتنے آدمی جمع ہو گئے  کہ دروازے کے پاس بھی جگہ نہ رہی اور آپ ان کو درس دے رہے تھے۔ (۳) اور لوگ ایک  مفلوج کو چار آدمیوں سے اٹھوا کر آپ کے پاس لائے۔ (۴) مگر جب وہ بھیڑ کے سبب سے آپ کے نزدیک  نہ آ سکے تو انہوں نے  اس چھت کو جہاں آپ تھے کھول دیا اور اسے ادھیڑ کو اس چار پائی  کو جس پر مفلوج  لیٹا  تھا لٹکا دیا۔  (۵) سیدنا عیسی ٰ نے ان کا ایمان دیکھ کر مفلوج سے کہا بیٹا تمہارے گناہ معاف ہوئے ۔ ( ۶) مگر وہاں  بعض فقیہ  جو بیٹھے تھے۔ وہ اپنے  دلوں میں سوچنے لگے کہ۔ (۷) آپ کیوں ایسا کہتے ہیں ؟ کفر بکتے ہیں پروردگار کے سوا گناہ  کون معاف کر سکتا ہے ؟ (۸) اور فی الفور  سیدنا عیسیٰ نے اپنی روح سے معلوم کر کے کہ وہ اپنے دلوں میں یوں سوچتے ہیں ان سے فرمایا تم کیوں  اپنے دلوں میں یہ باتیں  سوچتے ہو؟ (۹) آسان کیا ہے ؟ مفلوج سے یہ کہنا  کہ تمہارے گناہ معاف ہوئے یہ یا کہنا کہ اٹھو اور اپنی چارپائی اٹھا کر چلو پھرو۔ ؟ (۱۰) لیکن اس لئے  کہ تم جانو  کہ ابن آدم  کو زمین پر گناہ معاف کرنے کا اختیار ہے ( آپ نے اس مفلوج سے فرمایا)۔ (۱۱) میں تم سے کہتا ہوں کہ اٹھو اپنی چارپائی  اٹھا کر اپنے  گھر چلے جاؤ۔ (۱۲) اور وہ اٹھا فی الفور چارپائی  اٹھا کر ان سب کے سامنے باہر چلا گیا۔ چنانچہ  وہ سب حیران  ہو گئے اور تمجیدِ باری تعالیٰ  کر کے کہنے لگے ہم نے ایسا کبھی نہیں دیکھا تھا۔ 
حضرت لاوی (متی) کی بیعت 
	(۱۳) آپ پھر باہر جھیل کے کنارے  گئے اور ساری عوام الناس  آپ کے پاس آئی اور آپ ان کو درس عطا فرمانے لگے۔ (۱۴) جب آپ تشریف لے جا رہے تھے تو آپ نے حلفئی کے بیٹے لاوی کو محصول کی چوکی پر بیٹھے دیکھا اور اس سے فرمایا میرے پیچھے  ہولو۔ پس وہ اٹھ کر آپ کے پیچھے ہو لئے۔ (۱۵) اور یوں ہوا کہ  آ پ اس کے گھر میں طعام کرنے کے لئے نشست فرمائی اور بہت سے محصول  لینے والے اور گنہگار  لوگ سیدنا عیسیٰ اور آپ کے صاحبہ کرام کے ساتھ کھانے بیٹھے کیونکہ وہ بہت  تھے اور آپ کے پیچھے ہو لئے تھے۔ (۱۶) اور یہودی عالم دین اور فقیہ کے عالموں  نے آپ کو گنہگاروں اور محصول لینے  والوں کے ساتھ کھاتے دیکھ کر آپ کے صاحبہ کرام سے کہا یہ تو محصول لینے والوں اور گنہگاروں  کے ساتھ کھاتے  پیتے ہیں۔ (۱۷) سیدنا عیسیٰ  نے یہ سن کر ان سے فرمایا تندرستوں  کو طبیب  کی ضرورت نہیں  بلکہ بیماروں کو۔ میں متقی پرہیزگاروں کو نہیں بلکہ گنہگاروں کو بلانے آیا ہوں۔ 
روزہ کے متعلق سوال
	(۱۸) اور حضرت یحییٰ اصطباغی کے صحابی اور یہودی علماء دین روزہ سے تھے۔ انہوں نے  آ کر آپ سے فرمایا کہ  حضرت یحییٰ کے صحابی اور علماء دین تو روزہ رکھتے ہیں لیکن آپ کے صحابی کیوں روزہ نہیں رکھتے ؟ (۱۹) سیدنا عیسی ٰ نے ان سے فرمایا کیا براتی جب تک دلہا  ان کے ساتھ  ہے روزہ رکھ سکتے ہیں ؟ جس وقت  تک دلہا  ان کے ساتھ  ہے وہ روزہ نہیں رکھ سکتے۔ (۲۰) مگر وہ دن آئیں  گے کہ دلہا ان سے جدا کیا جائے گا۔ اس وہ روزہ رکھیں گے۔ (۲۱) کورے کپڑے کا پیوند پرانی پوشاک پر کوئی نہیں لگاتا۔ نہیں تو وہ  پیوند اس پوشاک میں شے کچھ کھینچ لے گا یعنی نیا پرانی سے اور وہ زیادہ پھٹ جائے گی۔ (۲۲) اور نئی مے کو پرانی مشکوں میں کوئی نہیں بھرتا۔ نہیں تو مشکیں مے سے پھٹ جائیں گی اور  مے اور مشکیں  دونوں  برباد  ہو جائیں گی بلکہ نئی  مے کو نئی مشکوں میں بھرتے ہیں۔ 
سبت کے بارے سوال
	(۲۳) اور یوں ہوا کہ آپ سبت کے دن کھیتوں میں ہو کر تشریف لے جا رہے تھے اور آپ کے رسول راہ میں چلتے ہوئے بالیں توڑنے لگے۔ (۲۴) اور یہودی علماء دین نے آپ سے کہا دیکھیئے یہ سبت کے دن وہ کام کیوں کرتے ہیں جو جائز نہیں ؟ (۲۵) آپ نے ان سے فرمایا کیا تم نے کبھی نہیں پڑھا کہ داؤد نے کیا کیا جب اس کو اور اس کے ساتھیوں کو ضرورت ہوئی اور وہ بھوکے  ہوئے ؟ (۲۶) وہ کیوں کر ابیاتر امام اعظم کے دنوں میں پروردگار کے گھر  میں گئے اور انہوں نے نذر کی روٹیاں  کھائیں جن کو کھانا امام کے سوا اور کسی کو روا نہیں اور اپنے ساتھیوں کو بھی دیں ؟ (۲۷) اور آپ نے ان سے فرمایا سبت آدمی کے لئے بنا ہے نہ آدمی سبت کے لئے (۲۸) پس ابن آدم  (یعنی سیدنا عیسی ٰ) سبت کا بھی مالک ہے۔

 
رکوع ۳: سوکھے ہاتھ والا آدمی 

	(۱) اور آپ عبادت خانہ میں پھر داخل ہوئے اور وہاں ایک آدمی تھا جس کا ہاتھ سوکھا ہوا تھا۔ (۲) اور وہ آپ کی تاک میں رہے کہ اگر آپ اسے سبت کے دن شفا عطا فرمائیں تو آپ پر الزام لگائیں۔ (۳) آپ نے اس آدمی سے جس کا ہاتھ سوکھا ہوا تھا فرمایا بیچ میں کھڑے ہو جاؤ۔ (۴) اور ان سے فرمایا سبت کے دن نیکی کرنا جائز ہے یا بدی کرنا؟ جان بچانا یا قتل کرنا ؟ وہ چپ رہ گئے۔ (۵) آپ نے ان کی سخت دلی کے سبب سے غمگین ہو کر اور چاروں طرف ان پر غصہ سے نظر کر کے اس آدمی سے فرمایا اپنا ہاتھ بڑھاؤ۔ اس نے بڑھایا اور اس کا ہاتھ درست ہو گیا۔ (۶) پھر یہودی علماءدین فی الفور باہر جا کر ہیرودیوں کے ساتھ آپ کے برخلاف  مشورہ کرنے لگے کہ آپ کو کس طرح ہلا  ک کریں۔ 
جھیل کے پاس بڑی بھیڑ
	(۷) سیدنا عیسیٰ المسیح اپنے صحابہ کرام کے ساتھ جھیل کی طرف  تشریف لے گئے اور گلیل  سے ایک بڑی بھیڑ پیچھے ہولی اور یہودیہ۔ (۸) اور یروشلیم اور ادومیہ سے اور یردن کے پار اور صور اور صیدا  کے آس پاس سے ایک بڑی بھیڑ یہ سن کر کہ آپ کیسے بڑے کام کرتے ہیں آپ کے پاس آئی۔ (۹) پس آپ نے اپنے صحابہ کرام سے فرمایا بھیڑ کی وجہ سے ایک چھوٹی کشتی میرے لئے  تیار رہے تاکہ وہ مجھے دبانہ ڈالیں۔ (۱۰) کیونکہ آپ نے بہت سے لوگوں کو شفا عطا فرمائی تھی۔ چنانچہ جتنے لوگ  سخت بیماروں میں گرفتار تھے آپ پر گرے پڑتے تھے کہ آپ کو چھولیں۔ (۱۱) اور ناپاک روحیں، جب آپ کو دیکھتی تھیں  آپ کے آگے گر پڑتیں اور پکار کر کہتی تھیں  کہ آپ " ابن اللہ " ہیں۔ اور آپ ان کو بڑی تاکید  کرتے تھے کہ مجھے ظاہر نہ کرنا۔ 
بارہ صحابہ کرام کا انتخاب 
	(۱۳) پھر آپ ایک اونچی جگہ پر تشریف لے گئے جن کو آپ چاہتے تھے ان کو پاس بلایا اور وہ آپ کے پاس آئے۔ (۱۴) اور آپ نے بارہ کو مقرر کیا تاکہ آپ کے ساتھ رہیں اور آپ کو ان بھیجیں کہ تبلیغ کریں۔ (۱۵)بد روح کو نکالنے کا اختیار رکھیں۔ (۱۶) وہ یہ ہیں :حضرت شمعون جن کا نام حضرت پطرس رکھا۔ ( ۱۷) اور زبدی کے بیٹے  حضرت یعقوب اور ان کے بھائی  حضرت یحییٰ جن کا نام بوانرگس یعنی گرج کے بیٹے رکھا۔ ( ۱۸) اور حضرت اندریاس اور حضرت فلپس اور حضرت برتلمائی اور حضرت متی اور حضرت تومااور حلفئی کا بیٹا حضرت یعقوب اور حضرت تدی اور شعمون قنانی۔ (۱۹) اور یہوداہ اسکریوتی جس نے آپ کو پکڑوا بھی دیا۔ 
سیدنا عیسیٰ المسیح اور بعلز بول 
	آپ گھر میں تشریف لائے۔ (۲۰) اور اتنے لوگ پھر جمع ہو گئے کہ آپ کھانا بھی نہ کھا سکے۔ (۲۱) جب آپ کے متعلقین  نے یہ سنا تو آپ کو پکڑنے کو نکلے کیونکہ کہتے تھے کہ آپ دیوانہ ہو گئے ہیں۔ ( ۲۲) اور فقیہ جو یروشلیم آئے تھے یہ کہتے تھے کہ  آپ کے ساتھ بعلز بول ہے اور یہ بھی کہ آپ بد روحوں کے سردار کی مدد سے بد روحوں کو نکالتے ہیں۔ ( ۲۳) آپ ان کو پاس بلا کر  ان سے تمثیلوں میں فرمانے لگے کہ شیطان کو شیطان کس طرح نکال سکتا ہے ؟ (۲۴) اور اگر کسی سلطنت  میں پھوٹ  پڑ جائے  تو وہ سلطنت  قائم نہیں رہ سکتی۔ (۲۵) اور اگر کسی  گھر میں  پھوٹ پڑ جائے  تو وہ گھر  قائم نہ رہ سکے گا۔ (۲۶) اور اگر شیطان اپنا ہی مخالف ہو کر اپنے میں پھوٹ ڈالے تو وہ قائم نہیں رہ سکتا بلکہ اس کا خاتمہ  ہو جائے گا۔ ( ۲۷) لیکن کوئی آدمی کسی زورآور کے گھر میں گھس  کر اس کے اسباب کو لوٹ نہیں سکتا جب تک وہ پہلے  اس زور آور کو نہ باندھ لے۔ تب اس کا گھر لوٹ لے گا۔ (۲۸) میں تم سے سچ کہتا ہوں کہ بنی آدم  کے سب گناہ اور جتنا کفر وہ بکتے  ہیں معاف کیا جائے گا؟ (۲۹)  لیکن جو کوئی روحِ پاک  کے حق میں کفر  بکے وہ ابد تک معانی نہ پائے گا بلکہ ابدی گناہ کا قصوروار ہے۔ (۳۰) کیونکہ وہ کہتے تھے کہ آپ میں ناپاک روح ہے۔ 
سیدنا عیسیٰ کی والدہ ماجدہ اور بھائی 
(۳۱) پھر آ پ کی والدہ ماجدہ اور آپ کے بھائی آئے اور باہر کھڑے ہو کر آپ کو بلوا بھیجا۔ ( ۳۲) اور بھیڑ آپ کے پاس بیٹھی تھی اور انہوں نے آپ سے کہا دیکھئے آپکی والدہ اور آپ کے بھائی  باہر آپ کا پوچھتے ہیں۔ ( ۳۳) آپ نے ان کو جواب میں فرمایا میری ماں اور میرے بھائی کون ہیں ؟ (۳۴) اور ان پر جو آپ کے گرد بیٹھے تھے نظر کر کے  کہا دیکھو میری ماں اور میرے بھائی یہ ہیں۔ (۳۵) کیونکہ جو کوئی رضائے الٰہی پر چلے وہی میرا بھائی اور میری بہن اور میری ماں ہیں۔ 


رکوع ۴: بیج بونے والے کی تمثیل 

	(۱) آپ پھر جھیل کے کنارے درس دینے لگے اور آپ کے پاس ایسی بڑی بھیڑ جمع ہو گئی کہ آپ جھیل  میں ایک کشتی میں جا بیٹھے اور ساری بھیڑ خشکی پر جھیل کے کنارے  رہی۔ ( ۲) آپ ان کو تمثیل میں بہت سے باتیں سکھانے لگے اور اپنے درس میں ان سے فرمایا: (۳) سنو ! دیکھو ایک بونے والا بیج بونے نکلا۔ (۴) اور بوتے وقت  یوں ہوا کہ  کچھ راہ کے کنارے گرے اور پرندوں نے آ کر اسے چگ لیا۔ (۵)اور کچھ  پتھریلی زمین پر گرا جہاں اسے بہت مٹی نہ ملی اور گہری مٹی نہ ملنے کے سبب سے جلد اگ آیا۔ (۶) اور جب سورج  نکلا تو جل گیا اور جڑ نہ ہونے کے سبب سے سوکھ گیا۔ (۷) اور کچھ جھاڑیوں میں گرا اور جھاڑیوں  نے بڑھ کر  اسے دبا لیااور وہ پھل نہ لایا۔ (۹) پھر آپ نے فرمایا جس کے سننے کے کان ہوں، وہ سن لے۔ 
تماثیل کا مقصد 
	(۱۰) جب آپ اکیلے رہ گئے تو آپ کے ساتھیوں نے ان بارہ سمیت صحابہ کرام ان تمثیلوں کی بابت پوچھا۔ (۱۱) آپ نے ان سے فرمایا کہ تم کو، پروردگار کی بادشاہی کا بھید دیا گیا ہے مگر ان کے لئے جو باہر ہیں سب باتیں تمثیلوں میں ہوتی ہیں۔ (۱۲) تاکہ وہ دیکھتے ہوئے دیکھیں اور معلوم نہ کریں اور سنتے ہوئے  سنیں اور نہ سمجھیں۔ ایسا نہ ہو کہ وہ رجوع لائیں اور معافی پائیں۔ 
بیج بونے والے کی تمثیل کا مطلب 
	(۱۳) پھر آپ نے ان سے فرمایا کیا تم یہ تمثیل نہیں سمجھے ؟ پھر سب تمثیلوں کو کیونکر سمجھو گے ؟ (۱۴) بونے والا کلام  اللہ بوتا ہے۔ (۱۵) جو راہ کے کنارے ہیں جہاں کلام اللہ بویا جاتا ہے وہ یہ ہیں کہ جب انہوں نے  سنا تو شیطان فی الفور آ کر اس کلام کو جو ان میں بویا گیا تھا اٹھا لے جاتا ہے ؟ (۱۶) اور اسی طرح  جو پتھریلی  زمین میں بوئے گئے یہ وہ ہیں جو کلام اللہ کو سن  کر فی الفور خوشی سے قبول کر لیتے ہیں۔ (۱۷) اور اپنے اندر جڑ نہیں رکھتے بلکہ چند روزہ ہیں۔ پھر جب کلام کے سبب سے مصیبت  یا ظلم  برپا ہوتا ہے  تو فی الفور  ٹھوکر  کھاتے ہیں۔ (۱۸)اور جو جھاڑیوں میں بوئے گئے  وہ اور ہیں۔ یہ وہ ہیں جنہوں نے کلام سنا۔ (۱۹) اور دنیا کی فکر اور دولت کا فریب اور ، اور چیزوں  کا لالچ  داخل ہو کر کلام کو دبا دیتے ہیں اور وہ بے پھل رہ جاتا ہے۔ (۲۰) اور جو اچھی زمین میں بوئے گئے  یہ وہ ہیں جو کلام کو سنتے اور قبول کرتے اور پھل لاتے ہیں۔ کوئی تیس گنا کوئی ساٹھ گنا۔ کوئی سو گنا۔ 
چراغ پیمانہ کے نیچے 
	(۲۱) اور آپ نے ان سے فرمایا کیا چراغ اس لئے لاتے ہیں کہ  پیمانہ یا پلنگ  کے نیچے  رکھا جائے ؟ کیا اس لئے نہیں کہ چراغدان پر رکھا جائے ؟ (۲۲) کیونکہ کوئی چیز  چھپی  نہیں مگر اس لئے کہ ظاہر ہو جائے اور پوشیدہ نہیں ہوئی مگر اس لئے کہ ظہور میں آئے۔ (۲۳) اگر کسی  کے سننے  کے کان ہوں تو سن لے۔ (۲۴)پھر آپ نے ان سے فرمایا خبر دار رہو کہ کیا سنتے ہو۔ جس پیمانہ  سے تم ناپتے ہو اسی سے تمہارے لئے ناپا جائے گا اور تم کو زیادہ دیا جائے گا۔ ( ۲۵) کیونکہ جس کے پاس ہے اسے دیا جائے گا اور جس کے پاس نہیں ہے اس سے وہ بھی جو اس کے پاس ہے لے لیا جائے گا۔ 
ایک بڑھنے والے بیج کی تمثیل
	(۲۶) آپ نے ان سے فرمایا پروردگار کی بادشاہی  ایسی ہے جیسے کوئی  آدمی زمین میں بیج ڈالے۔ ( ۲۷) اور رات کو سوئے اور دن کو جاگے اور وہ بیج اس طرح اُگے اور بڑھے کہ وہ نہ جانے۔ ( ۲۸)زمین آپ سے آپ پھل لاتی ہے پہلے پتی، پھر بالیں، پھر بالوں میں تیار دانے۔ (۲۹) پھر جب اناج پک چکا تو وہ فی الفور  درانتی  لگاتا ہے  کیونکہ کاٹنے کا وقت آ پہنچا۔ 
رائی کے بیج کی تمثیل 
	(۳۰) پھر آپ نے ان سے فرمایا کہ ہم دینِ الٰہی کو کس سے تشبیہ دیں اور کس تمثیل میں اسے بیان کریں ؟ (۳۱)وہ رائی کے دانے کی مانند ہے کہ جب زمین میں بویا جاتا ہے تو زمین کے سب بچوں سے چھوٹا  ہوتا ہے۔ (۳۲) مگر جب بو دیا گیا تو اُگ کر سب ترکاریوں سے بڑا ہو جاتا ہے اور ایسی بڑی ڈالیاں نکالتا ہے  کہ ہوا کے پرندے  اس کے سایہ میں بسیرا کر سکتے ہیں۔ 
	(۳۳) آپ ان کو اس قسم  کی بہت سے تمثیلیں۔ دے دے کر ان کی سمجھ کے مطابق کلام سناتے تھے۔ (۳۴) اور بے تمثیل  ان سے کچھ نہ فرماتے تھے لیکن خلوت  میں اپنے خاص صحابہ کرام سے سب باتوں کے معنی  بیان کرتے تھے۔ 
طوفان کو تھمانا 
	(۳۵) اسی دن جب شام ہوئی تو آپ نے ان سے فرمایا آؤ پار چلیں۔ (۳۶) اور صحابہ کرام ھیڑ کو چھوڑ کر اسے  جس حال میں وہ تھا کشتی پر ساتھ لے چلے اور اس کے ساتھ اور کشتیاں بھی تھیں۔ (۳۷)تب بڑی آندھی  چلی اور لہریں  کشتی پر یہاں تک آئیں کہ کشتی پانی سے بھری جاتی تھی۔ ( ۳۸) اور آپ خود پیچھے کی طرف گدی پر آرام فرما رہے تھے۔ پس انہوں نے آپ کو جگا کر کہا استادِ اعظم  کیا آپ کو فکر نہیں کہ ہم ہلا ک ہوئے جاتے ہیں ؟ (۳۹) آپ نے اٹھ کر ہوا کو ڈانٹا اور پانی سے کہا ساکت ہو ! تھم جا ! پس ہوا بند ہو گئی اور بڑا، امن ہو گیا۔ (۴۰) پھر ان سے فرمایا تم کیوں ڈرتے ہو؟ اب تک ایمان نہیں رکھتے ؟ (۴۱)اور وہ نہایت  ڈر گئے اور آپس میں کہنے لگے یہ کون ہے کہ ہوا اور پانی بھی اس کا حکم مانتے ہیں ؟ 


رکوع ۵: بد روح گرفتہ کو شفا عطا فرمانا 

	(۱) آپ جھیل کے پار گراسینیوں کے علاقہ میں پہنچے۔ (۲)جب آپ کشتی سے اترے تو فی الفور ایک آدمی جس میں ناپاک  روح تھی قبروں سے نکل کر آپ سے ملا۔ (۳) وہ قبروں میں رہا کرتا تھا اور اب کوئی اسے زنجیروں سے بھی نہ باندھ سکتا تھا۔ (۴) کیونکہ وہ بارہا بیڑیوں اور زنجیروں سے باندھا گیا تھا لیکن اس نے زنجیروں کو توڑا اور بیڑیوں  کو ٹکڑے ٹکڑے کیا تھا اور کوئی اسے قابو میں نہ لا سکتا تھا۔ (۵)وہ ہمیشہ رات دن قبروں اور پہاڑوں میں چلا جاتا اور اپنے تئیں پتھروں سے زخمی کرتا تھا۔ (۶) وہ سیدنا عیسیٰ المسیح کو دور سے دیکھ کر دوڑا اور آپ کو سجدہ کیا۔ (۷)اور بڑی آواز سے چلا کر کہا اے عیسیٰ ابن اللہ  مجھے آپ سے کیا کام؟ تمہیں پروردگار کی قسم دیتا ہوں کہ مجھے عذاب میں نہ ڈالو۔ (۸) کیونکہ آپ نے اس سے فرمایا تھا اے ناپاک روح اس آدمی میں سے نکل آ۔ (۹) پھر آپ نے اس سے پوچھا تمہارا نام کیا ہے ؟ اس نے آپ سے کہا میرا نام لشکر ہے کیونکہ ہم بہت ہیں۔ (۱۰)پھر اس نے آپ کی بہت منت کی کہ ہمیں  اس علاقہ سے باہر بھیج دیں۔ (۱۱) اور وہاں پہاڑ پر سوروں کا اک بڑا غول چر رہا تھا۔ (۱۲) پس انہوں نے آپ کی منت کر کے کہا  کہ ہم کو ان سوروؤں میں بھیج دیں تاکہ  ہم ان میں داخل ہوں۔ ( ۱۳) پس آپ نے ان کو اجازت دی اور ناپاک روحیں  نکل کر سوروں میں داخل ہو گئیں اور وہ غول جو کوئی دو ہزار کا تھا کڑاڑے پر سے جھپٹ کر جھیل میں جا پڑا اور جھیل میں ڈوب مرا (۱۴) اور ان کے چرانے والوں نے بھاگ کر شہر اور دیہات  میں خبر پہنچائی۔ (۱۵) پس لوگ یہ ماجرا دیکھنے کو نکل کر سیدنا عیسیٰ کے پاس آئے اور جس میں بد روحیں یعنی بد رحوں کا لشکر تھا اس کو بیٹھے اور کپڑے  پہنے اور ہوش میں دیکھ کر ڈر گئے۔ (۱۶) اور دیکھنے والوں نے اس کا حال  جس میں بد روحیں  تھیں اور سوروں کا ماجرا ان سے بیان کیا۔ (۱۷) وہ آپ کی منت  کرنے لگے کہ ہماری سرحد سے تشریف لے جائیں۔ (۱۸) اور جب آپ کشتی میں داخل ہونے لگے تو جس میں بد روحیں  تھیں اس نے آپ کی منت  کی کہ میں آپ کے ساتھ رہوں۔ (۱۹) لیکن آپ نے اسے اجازت نہ دی بلکہ  اس سے فرمایا کہ اپنے لوگوں کے پاس اپنے گھر جاؤ اور ان کو خبر دو کہ پروردگار  نے تمہارے لئے کیسے بڑے کام کئے اور تم پر رحم کیا۔ (۲۰) وہ گیا اور دکپلس میں اس بات کا چرچا کرنے لگا کہ سیدنا عیسیٰ نے اس کے لئے کیسے بڑے کام کئے اور سب لوگ تعجب کرتے تھے۔ 
 یائیر کی بیٹی اور بارہ برس کی بیمار عورت 
	(۲۱) جب سیدنا عیسیٰ پھر کشتی میں پار گئے تو بڑی بھیڑ آپ کے پاس جمع ہوئی اور آپ جھیل کے کنارے تھے۔ (۲۲) عبادت خانہ  کے امام میں سے ایک شخص یائیر نام آیا اور آپ دیکھ کر آپ کے قدموں پر گرا۔ (۲۳) اور یہ کہہ کر آ پ کی بہت منت کی میری چھوٹی بیٹی مرنے کو ہے۔ آپ آ کر اپنے ہاتھ اس پر رکھ دیں تاکہ وہ اچھی ہو جائے اور زندہ رہے۔ (۲۴) پس آپ اس کے ساتھ تشریف لے گئے اور بہت سے لوگ آپ کے پیچھے ہو لئے آپ پر گرے پڑتے تھے۔ 
	(۲۵) پھر ایک عورت جس کے بارہ برس سے خون جاری تھا۔ (۲۶) اور کئی طبیبوں سے بڑی تکلیف  اٹھا چکی تھی اور اپنا سب مال خرچ کر کے  بھی اسے کچھ  فائدہ نہ ہوا تھا بلکہ زیادہ  بیمار ہو گئی تھی۔ ( ۲۷) سیدنا عیسیٰ کا حال سن کر بھیڑ میں آپ کے پیچھے سے آئی اور آپ کی پوشاک کو چھوا۔ ( ۲۸) کیونکہ وہ کہتی تھی کہ اگر میں صرف ان کی پوشاک  ہی چھولوں گی تو اچھی ہو جاؤں گی۔ (۲۹) فی الفور اس کا خون بہنا بند ہو گیا اور اس نے اپنے بدن میں معلوم کیا کہ میں نے اس بیماری سے شفا پائی۔ (۳۰) سیدنا عیسیٰ المسیح نے فی الفور اپنے میں معلوم کر کے کہ مجھ میں سے قوت نکلی  اس بھیڑ میں پیچھے مڑ کر کہا کس نے میری پوشاک چھوئی ؟ (۳۱) آپ کے صحابہ کرام نے آپ سے کہا آپ دیکھتے ہیں کہ بھیڑ آپ پر گری پڑتی ہے پھر بھی آپ کہتے ہیں کہ  مجھے کس نے چھوا؟ (۳۲) آپ نے چاروں  طرف نگاہ کی تاکہ جس نے یہ کام کیا تھا اسے دیکھے۔ (۳۳) وہ عورت جو کچھ اس سے ہوا تھا محسوس کر کے ڈرتی اور کانپتی ہوئی آئی آ پ کے آگے گر پڑی اور سارا حال  سچ سچ آپ سے کہہ  دیا۔ (۳۴) آپ نے اس سے کہا بیٹی تمہارے ایمان سے تمہیں شفا ملی۔ سلامت جاؤ اور اپنی اس بیماری سے بچی رہو۔ 
	(۳۵) آپ یہ فرما ہی رہے تھے کہ عبادت خانہ کے امام کے ہاں سے لوگوں نے آ کر کہا کہ تمہاری بیٹی مر گئی۔ اب استاد کو کیوں تکلیف دیتے ہو؟ (۳۶) جو بات وہ کہہ رہے تھے اس پر سیدنا عیسی ٰ نے توجہ نہ کر کے عبادت خانہ کے امام سے کہا خوف نہ کرو۔ فقط اعتقاد رکھو (۳۷) پھر آپ نے حضرت پطرس اور حضرت یعقوب اور حضرت یعقوب کے بھائی حضرت یحییٰ کے سوا اور کسی کو اپنے ساتھ چلنے کی اجازت نہ دی۔ (۳۸) اور آپ عبادت  خانہ کے امام کے گھر میں آئے اور آپ نے دیکھا کہ ہلڑ ہو رہا ہے اور لوگ بہت رو پیٹ رہے ہیں۔ (۳۹) اور اندر جا کر ان سے فرمایا تم کیوں غل مچاتے اور روتے وہ؟ لڑکی مر نہیں گئی بلکہ سوتی ہے۔ (۴۰) وہ آپ پر ہنسنے  لگے لیکن آپ کو نکال کر لڑکی کے ماں باپ کو اور اپنے ساتھیوں  کو لے کر جہاں لڑکی  پڑی تھی اندر تشریف لے گئے۔ (۴۱) اور لڑکی کا ہاتھ  پکڑ کر اس سے کہا تلیتا قومی۔ جس کا ترجمہ ہے اے لڑکی میں تم سے کہتا ہوں اٹھو۔ (۴۲) وہ لڑکی فی الفور اٹھ کر چلنے پھرنے لگی کیونکہ وہ بارہ برس کی تھی۔ اس پر لوگ بہت ہی حیران ہوئے۔ ( ۴۳) پھر آپ نے ان کو تاکید سے حکم دیا کہ یہ کوئی نہ جانے اور فرمایا کہ لڑکی کو کچھ کھانے کو دیا جائے۔ 


رکوع ۶: ناصرۃ میں نا مقبولیت 
	
(۱) پھر وہاں سے نکل کر آپ اپنے وطن میں آئے اور آپ کے صحابہ کرام آپ کے پیچھے ہو لئے۔ (۲) جب سبت  کا دن آیا تو آپ عبادت خانہ میں  درس دینے لگے اور بہت  لوگ سن کر  حیران  ہوئے اور کہنے لگے کہ یہ باتیں  اس میں کہاں سے آ گئیں ؟ اور یہ کیا حکمت ہے جو انہیں  بخشی گئی اور کیسے معجزے آپ کے ہاتھ سے ظاہر ہوتے ہیں ؟ کیا یہ وہی بڑھئی نہیں جو مریم کا بیٹا اور یعقوب اور یوستس اور یہوداہ اور شمعون کا بھائی ہے  ؟ اور کیا ان کی بہنیں  یہاں ہمارے ہاں نہیں ؟ پس انہوں نے  اس کے سبب سے ٹھوکر کھائی۔ (۴) سیدنا عیسیٰ المسیح  نے ان سے فرمایا نبی اپنے وطن اور اپنے رشتہ داروں اور اپنے گھر کے سوا اور کہیں بے عزت نہیں ہوتا۔ (۵) اور وہ کوئی معجزہ وہاں نہ دکھا سکے۔ صرف تھوڑے سے بیماروں پر ہاتھ رکھ کر  انہیں اچھا کر دیا۔ (۶) اور آپ نے ان کی بے اعتقادی پر تعجب کیا۔ 
	اور آپ چاروں طرف کے گاؤں میں درس دیتے پھرے۔ 
صحابہ کرام کو بھیجنا 
	(۷) اور آپ نے ان بارہ کو اپنے پاس بلا کر دو دو کر کے بھیجنا  شروع کیا اور ان کو ناپاک  روحوں پر اختیار بخشا۔ (۸) اور حکم دیا کہ راستہ  کے لئے لاٹھی  کے سوا کچھ نہ لو، نہ روٹی، نہ جھولی، نہ اپنے کمر بند میں  پیسے۔ (۹) مگر جوتیاں پہنو اور دو کُرتے نہ پہنو۔ (۱۰) آپ نے ان سے فرمایا جہاں تم کسی گھر میں داخل ہو تو اسی  میں رہو جب تک وہاں سے روانہ نہ ہو۔ (۱۱) اور جس جگہ کے لوگ تم کو قبول نہ کریں اور تمہاری  نہ سنیں  وہاں سے چلتے وقت اپنے تلووں کی گرد جھاڑ دو تاکہ ان پر گواہی ہو۔ 
(۱۲) اور انہوں نے روانہ ہو کر  تبلیغ کی کہ توبہ کرو۔ (۱۳) اور بہت سی بد روحوں کو نکالا اور بہت سے بیماروں کو تیل مل کر  اچھا کیا۔ 
حضرت یحییٰ اصطباغ دینے والی کی شہادتِ مبارک 
	(۱۴)ہیرودیس بادشاہ نے آپ کا ذکر سنا کیونکہ آپ کا نام مشہور ہو گیا تھا اور آپ نے فرمایا کہ  یحییٰ اصطباغ  دینے والا مردوں میں سے جی اٹھا ہے کیونکہ  اس سے معجزے  ظاہر ہوتے ہیں۔ (۱۵) مگر بعض کہتے تھے کہ حضرت الیاس اور بعض یہ کہ نبیوں میں سے کسی کی مانند ایک نبی ہے۔ (۱۶) مگر ہیرودیس  نے سن کر کہا کہ یحییٰ جس کا سر میں نے کٹوا دیا وہی جی اٹھا ہے۔ (۱۷) کیونکہ ہیرودیس  نے آدمی بھیج کر حضرت یحییٰ کو پکڑوایا اور اپنے بھائی فلپس  کی بیوی ہیرودیس کے سبب سے اسے قید خانہ میں باندھ رکھا تھا کیونکہ  ہرودیس  نے اس سے بیاہ کر لیا تھا۔ ( ۱۸) اور حضرت یحییٰ  نے اس سے فرمایا تھا کہ اپنے بھائی کی بیوی رکھنا تجھے جائز نہیں۔ (۱۹) پس ہیرودیس  حضرت یحییٰ سے دشمنی رکھتی اور چاہتی تھی کہ آپ کو قتل کرائے مگر نہ ہو سکا۔ (۲۰) کیونکہ ہیرودیس  حضرت یحییٰ کو سچے اور مقدس آدمی جان کر  ان سے ڈرتے اور انہیں بچائے رکھتے تھے اور ان کی باتیں سن کر بہت  حیران ہو جاتے تھے مگر سنتے خوشی سے تھے۔ ( ۲۱) اور موقع کے دن جب ہیرودیس  نے اپنی سالگرہ میں اپنے امیروں اور فوجی سرداروں اور گلیل کے رئیسوں کی ضیافت کی۔ (۲۲) اسی ہیرودیاس کی بیٹی اندر آئی اور ناچ کر ہیرودیس اور اس کے مہمانوں کو خوش کیا تو بادشاہ نے اس لڑکی سے کہا جو چاہو مجھ سے مانگو میں تمہیں دوں گا۔ (۲۳) اور اس سے قسم کھائی کہ جو تم مجھ سے مانگے کی اپنی آدھی سلطنت  تک تمہیں دوں گا۔ (۲۴)اور اس نے باہر جا کر  اپنی ماں سے کہا میں کیا مانگوں ؟ اس نے کہا یحییٰ اصطباغ دینے والے کا سر۔ (۲۵) وہ فی الفور بادشاہ کے پاس جلدی سے اندر آئی اور اس سے عرض کی میں چاہتی ہوں کہ  تم یحییٰ  اصطباغ دینے والے کا سر ایک تھال میں ابھی مجھے منگوا دو۔ (۲۶)بادشاہ بہت غمگین ہوا مگر اپنی قسموں اور مہمانوں کے سبب سے اس سے انکار کرنا نہ چاہا۔ (۲۷) پس بادشاہ نے فی الفور ایک سپاہی کو حکم دے کر بھیجا کہ اس کا سر لاؤ۔ اس نے جا کر قید خانہ میں ان کا سرِ مبارک قلم کر دیا۔ (۲۸) اور ایک تھال میں لا کر لڑکی کو دیا اور لڑکی نے اپنی ماں کو دیا۔ (۲۹) پھر حضرت یحییٰ کے صحابہ کرام سن کر آئے اور آپ کا جسمِ مبارک اٹھا کر قبر میں رکھا۔ 
پانچ ہزار کو کھانا کھلانا 
	(۳۰) صحابہ کرام سیدنا عیسیٰ کے پاس جمع ہوئے اور جو کچھ انہوں نے کیا اور سکھایا تھا سب آپ سے بیان کیا۔ (۳۱) آپ نے ان سے فرمایا تم آپ الگ ویران جگہ میں چلے آؤ اور ذرا آرام کرو۔ اس لئے کہ بہت لوگ آتے جاتے تھے اور ان کو کھانا کھانے کی بھی فرصت نہ  ملتی تھی۔ (۳۲) پس وہ کشتی میں بیٹھ کر الگ ایک ویران جگہ میں چلے گئے۔ (۳۳) اور لوگوں نے ان کو جاتے دیکھا اور بہتیروں نے پہچان لیا اور سب شہروں سے اکھٹے ہو کر پیدل ادھر دوڑے اور ان سے پہلے جا پہنچے۔ (۳۴) آپ نے اتر کر بڑی بھیڑ دیکھی اور آپ کو ان پر ترس آیا کیونکہ وہ ان بھیڑوں کی مانند تھے جن کا چرواہا  نہ ہو اور آپ ان کو بہت سی باتوں کا درس دینے لگے۔ (۳۵)جب دن بہت ڈھل گیا تو آپ کے صحابہ کرام آپ کے پاس آ کر کہنے لگے یہ جگہ ویران ہے اور دن بہت  ڈھل گیا ہے۔ (۳۶) ان کو رخصت کر دیجئے تاکہ چاروں طرف کی بستیوں اور گاؤں میں جا کر اپنے لئے کچھ کھانے کو مول لیں۔ (۳۷) آپ نے ان سے جواب میں فرمایا تم ہی ان کو کھانے کو دو۔ انہوں نے آپ سے کہا کیا ہم جا کر دو سو دینار کی روٹیاں مول لائیں اور ان کو کھلائیں۔ (۳۸) آپ نے ان سے فرمایا تمہارے پاس کتنی روٹیاں ہیں ؟ جاؤ دیکھو۔ انہوں نے دریافت کر کے کہا پانچ اور دو مچھلیاں۔ (۳۹) آپ نے ان سے فرمایا کہ سب ہری گھاس پر دستہ دستہ ہو کر بیٹھ جائیں۔ (۴۰) پس وہ سو سو اور پچاس پچاس  کی قطاریں  باندھ کر بیٹھ گئے۔ (۴۱) پھر آپ نے وہ پانچ روٹیاں اور دو مچھلیاں لیں اور آسمان کی طرف دیکھ کر برکت دی اور روٹیاں توڑ کر صحابہ کرام کو دیتے گئے کہ ان کے آگے رکھیں اور وہ دو مچھلیاں بھی ان سب میں بانٹ دیں۔ (۴۲) پس وہ سب کھا کر سیر ہو گئے۔ (۴۳) انہوں نے ٹکڑوں اور مچھلیوں سے بارہ ٹوکریاں  بھر کر اٹھائیں۔ (۴۴) کھانے والے پانچ ہزار مرد تھے۔ 
سیدنا عیسیٰ المسیح پانی چلتے ہیں 
	(۴۵)فی الفور آپ نے اپنے صحابہ کرام کو مجبور کیا کہ کشتی پر بیٹھ کر آپ سے پہلے اس پار بیت صیدا   کو چلے جائیں جب تک آپ عوام الناس کو رخصت کریں۔ (۴۶)آپ ان کو رخصت کر کے اونچی جگہ پر دعا کرنے کے لئے تشریف لے گئے۔ (۴۷)جب شام ہوئی تو کشتی جھیل کے بیچ میں تھی اور آپ اکیلے خشکی پر تھے۔ (۴۸) جب آپ نے دیکھا کہ وہ کھینے سے بہت تنگ ہیں کیونکہ  ہوا ان کے مخالف تھی تو رات کے پچھلے پہر کے قریب آپ جھیل  پر چلتے ہوئے ان کے پاس آئے اور ان سے آگے نکل جانا چاہتے تھے۔ (۴۹)لیکن انہوں نے  آپ کو جھیل پر چلتے دیکھ کر خیال کہ بھوت ہے اور چلا اٹھے۔ (۵۰) کیونکہ سب آپ کو دیکھ کر گھبرا گئے تھے مگر آپ نے فی الفور ان سے باتیں کیں اور کہا تسلی رکھو۔ میں ہوں۔ ڈرو مت۔ (۵۱)پھر آپ کشتی پر ان کے پاس آئے اور ہوا تھم گئی اور وہ اپنے دل میں نہایت حیران ہوئے۔ (۵۲) اس لئے کہ وہ روٹیوں کے بارے میں نہ سمجھے تھے بلکہ ان کے دل سخت ہو گئے تھے۔ 
گنیسرت میں شافعیِ محشر بیماروں کو شفا عطا فرماتے ہیں 
	(۵۳) اور آپ پار جا کر گنیسرت  کے علاقہ میں پہنچے اور کشتی گھاٹ  پر لگائی۔ (۵۴) جب کشتی پر سے اترے تو فی الفور لوگ آپ کو پہچان کر ۔ (۵۵) اس سارے علاقہ میں چاروں طرف دوڑے اور بیماروں کو چار پائیوں پر ڈال کر جہاں  کہیں سنا کہ آپ ہیں  وہاں لئے پھرے۔ (۵۶)آپ گاؤں، شہروں اور بستیوں میں جہاں کہیں جاتے تھے لوگ بیماروں کو بازاروں میں رکھ کر آپ کی منت کرتے تھے کہ وہ صرف آپ کی پوشاکِ مبارک کا کنارہ چھولیں اور جتنے اسے چھوتے تھے شفا پاتے تھے۔ 


رکوع ۷: بزرگوں کی روایات 

	(۱) پھر یہودی علماء دین اور بعض فقیہ کے عالم آپ کے پاس جمع ہوئے۔ آپ یروشلیم سے تشریف لائے تھے۔ (۲) انہوں نے دیکھا کہ آپ کے بعض صحابہ کرام ناپاک یعنی بغیر طہارت کے کھانا کھاتے ہیں۔ (۳) کیونکہ فریسی (یہودی علماء دین کا ایک فرقہ)اور سب یہودی بزرگوں کی روایت  کے مطابق جب تک اپنے ہاتھ خوب دھو نہ لیں نہیں کھاتے۔ (۴) اور بازار سے آ کر جب تک غسل نہ کر لیں  نہیں کھاتے اور بہت سی اور باتوں کے جوان کو پہنچی  ہیں پابند ہیں جیسے پیالوں اور لوٹوں اور تانبے  کے برتنوں  کو دھونا۔ (۵)پس فریسیوں، اور فقیہوں نے آپ سے پوچھا کیا سبب ہے کہ آپ کے صحابہ کرام بزرگوں  کی روایت پر نہیں چلتے بلکہ ناپاک ہاتھوں سے کھانا کھاتے ہیں ؟ (۶) آپ نے ان سے فرمایا یسعیاہ نبی نے تم منافقین کے حق میں کیا خوب نبوت کی جیسا کہ لکھا ہے کہ :
			یہ لوگ ہونٹوں سے تو میری تعظیم کرتے ہیں 
			لیکن ان کے دل مجھ سے دور ہیں۔ 
			(۷) اور یہ بے فائدہ  میری پرستش کرتے ہیں 
			کیونکہ انسانی احکام کی تعلیم دیتے ہیں۔ 
(۸)تم پروردگارِ عالم کو تر ک کر کے آدمیوں کی روایت  کو قائم رکھتے ہو۔ (۹) اور آپ نے ان سے فرمایا تم اپنی روایت کو ماننے کے لئے پروردگارِ عالم کے  حکم کو بالکل  رد کر دیتے ہو۔ (۱۰) کیونکہ موسیٰ نے فرمایا ہے کہ اپنے باپ کی اور اپنی ماں کی عزت کرو اور جو کوئی  باپ یا ماں کو برا کہے وہ ضرور جان سے مارا جائے۔ (۱۱) لیکن تم کہتے ہو کہ اگر کوئی باپ یا ماں سے کہے کہ جس چیز کا تمہیں مجھ سے فائدہ پہنچ سکتا تھا وہ قربان یعنی پروردگار کی نذر ہو چکی۔ (۱۲) تو تم اسے پھر  باپ یا ماں کی کچھ مدد کرنے نہیں دیتے۔ (۱۳) یوں تم رب العزت کے کلام کو اپنی روایت  سے جو تم نے جاری کی ہیں باطل کر دیتے ہو۔ اور ایسے بہتیرے کام کرتے ہو۔ 
پاکیزگی کا معیار 
(۱۴) آپ نے عوام الناس کو پھر پاس بلا کر ان سے فرمانے لگے کہ تم سب میری سنو اور سمجھو۔ (۱۵) کوئی چیز  باہر سے آدمی  میں داخل  ہو کر اسے ناپاک نہیں کر سکتی مگر جو چیزیں  آدمی میں سے نکلتی ہیں وہی اس کو ناپاک کرتی ہیں۔ (۱۶)(اگر کسی کے سننے کے کان ہوں تو سن لو )۔ (۱۷) جب آپ بھیڑ کے پاس سے گھر میں تشریف لے گئے تو آپ کے صحابہ کرام نے آپ سے اس تمثیل  کے معنی پوچھے۔ (۱۸) آپ نے ان سے فرمایا کیا تم بھی ایسے ہی بے سمجھ ہو؟ کیا تم نہیں سمجھتے کہ کوئی چیز  جو باہر سے آدمی کے اندر جاتی ہے اسے ناپاک نہیں کر سکتی۔ (۱۹) اس لئے کہ وہ اس کے دل میں نہیں بلکہ پیٹ میں جاتی ہے اور مزبلہ میں نکل جاتی ہے ؟ یہ کہہ کر آپ نے تمام کھانے کی چیزوں کو پاک ٹھہرایا۔ (۲۰) پھر آپ نے فرمایا جو کچھ  آدمی میں سے نکلتا ہے وہی اس کو ناپاک کرتا ہے۔ (۲۱) کیونکہ اندر سے یعنی آدمی کے دل سے بُرے  خیال نکلتے ہیں حرام کاریاں۔ (۲۲) چوریاں، خون ریزیاں، زنا کاریاں، لالچ، بدیاں، مکر،  شہوت پرستی، بد نظری، بد گوئی ، شیخی، بیوقوفی، (۲۳) یہ سب بری باتیں  اندر سے نکل کر آدمی کو ناپاک کرتی ہیں۔ 
ایک  مشرک عورت کا ایمان 
	(۲۴) پھر وہاں سے اٹھ کر صور اور صیدا کی سرحدوں میں تشریف لے گئے اور ایک گھر میں داخل ہوئے اور نہ چاہتے تھے کہ کوئی جانے مگر پوشیدہ نہ رسکے۔ (۲۵) بلکہ فی الفور ایک عورت جس کی چھوٹی بیٹی میں ناپاک روح تھی آپ کی خبر سن کر آئی اور آپ کے قدموں پر گری۔ (۲۶) یہ عورت یونانی تھی اور قوم کی سورفینیکی۔ اس نے آپ سے درخواست کی کہ بد روح کو اس کی بیٹی میں سے نکالیں۔ (۲۷) آپ نے اس سے فرمایا پہلے لڑکوں کو سیر ہونے دے کیونکہ لڑکوں کی روٹی لے کر کتوروں کو ڈال دینا اچھا نہیں۔ (۲۸) اس نے جواب میں فرمایا ہاں مولا کتورے بھی میز کے تلے لڑکوں کی روٹی کے ٹکڑوں میں سے کھاتے ہیں۔ (۲۹) آپ نے اس سے فرمایا  اس کلام کی خاطر جاؤ، بد روح، تمہاری بیٹی سے نکل گئی ہے۔ (۳۰) اس نے اپنے گھر میں جا کر دیکھا کہ لڑکی  پلنگ  پر پڑی ہے اور بد روح نکل گئی ہے۔ 
شافیِ عالم بہرے اور گونگے کو شفا عطا فرماتے ہیں 
	(۳۱) آپ پھر صور کی سرحدوں سے نکل کر  صیدا کی راہ سے دکپلس کی سرحدوں سے ہوتے ہوئے  گلیل  کی جھیل پر پہنچے۔ (۳۲) لوگوں نے ایک بہرے کو جو ہکلا بھی تھا آپ کے پاس لا کر آپ کی منت کی کہ اپنا ہاتھ اس پر رکھیں۔ (۳۳) آپ اس کو بھیڑ میں سے الگ لے گئے اور اپنی انگلیاں اس کے کانوں میں ڈالیں اور تھوک کر اس کی زبان چھوئی۔ (۳۴) اور آسمان کی طرف نظر کر کے  ایک آہ بھری اور اس سے فرمایا افتح یعنی کھل جا۔ (۳۵) اور اس کے کان کھل گئے اور اس کی زبان کی گرہ  کھل گئی اور وہ صاف بولنے لگا۔ (۳۶) آپ نے ان کو حکم صادر فرمایا کہ کسی سے نہ کہنا لیکن جتنا آپ ان کو حکم دیتے رہے اتنا ہی زیادہ وہ چرچا کرتے رہے۔ (۳۷) انہوں نے  نہایت  ہی حیران ہو کر کہا جو کچھ آپ نے کیا سب اچھا کیا۔ آپ بہروں کو سننے کی اور گونگوں کو بولنے کی طاقت دیتے ہیں۔ 


رکوع ۸:  صاحبِ کرامات سیدنا عیسیٰ المسیح چار ہزار لو گوں کو کھانے سے سیر کرتے ہیں 

	(۱) ان دنوں میں جب پھر بڑی بھیڑ جمع ہوئی اور ان کے پاس کچھ کھانے کو نہ تھا تو آپ نے اپنے صحابہ کرام کو پاس بلا کر ان سے فرمایا۔ (۲) مجھے اس بھیڑ  پر تر س آتا ہے کیونکہ یہ تین دن سے برابر میرے ساتھ رہی ہے اور ان کے پاس کچھ کھانے کو نہیں۔ (۳) اگر میں ان کو بھوکا گھر رخصت کروں تو راہ میں تھک کر رہ جائیں گے اور بعض ان میں سے دور کے ہیں۔ (۴) آپ کے صحابہ کرام نے آپ کو جواب دیا کہ اس بیابان میں کہاں سے کوئی اتنی روٹیاں لائے کہ ان کو سیر کر سکے ؟ (۵) آپ نے ان سے دریافت فرمایا تمہارے پاس کتنی روٹیاں ہیں ؟ انہوں نے کہا سات۔ (۶) پھر آپ نے لوگوں کو حکم دیا کہ زمین پر بیٹھ جائیں اور آپ نے وہ سات روٹیاں لیں اور شکر کر کے توڑیں اور اپنے صحابہ کرام کو دیتے گئے کہ ان کے آگے رکھیں اور انہوں نے  لوگوں کے آگے رکھ دیں۔ (۷) اور ان کے پاس تھوڑی سی چھوٹی مچھلیاں تھیں۔ آپ نے ان پر برکت دے کر فرمایا کہ یہ بھی ان کے آگے رکھ دو۔ (۸) پس وہ کھا کر سیر ہوئے اور بچے ہوئے ٹکڑوں کے ساتھ ٹوکرے اٹھائے۔ (۹) لوگ چار ہزار کے قریب تھے۔ پھر آپ نے ان کو رخصت کیا۔ (۱۰) آپ فی الفور اپنے صحابہ کرام کے ساتھ کشتی میں بیٹھ کر دلمنوتہ کے علاقے میں تشریف لے گئے۔ 
ایک معجزہ کا مطالبہ 
	(۱۱) پھر فریسی نکل کر آپ سے بحث کرنے لگے اور آپ کو آزمانے کے لئے آپ سے کوئی آسمانی نشان طلب کیا۔ (۱۲) آپ نے اپنی روح  میں آہ کھینچ کر فرمایا اس زمانہ کے لوگ کیوں  نشان طلب کرتے ہیں ؟  میں تم سے سچ کہتا ہوں کہ اس زمانہ کے لوگوں کو  کوئی نشان دیا نہ جائے گا۔ (۱۳) اور آپ ان کو چھوڑ کر پھر کشتی میں بیٹھ کر پار تشریف لے گئے۔ 
فریسیوں اور ہیرودیس کا خمیر 
	(۱۴) صحابہ کرام روٹی لینا بھول گئے تھے اور کشتی میں ان کے پاس ایک سے زیادہ روٹی نہ تھی۔ (۱۵) آپ نے ان کو حکم دیا کہ خبر دار فریسیوں کے خمیر اور ہیرودیس کے خمیر سے ہوشیار رہنا۔ (۱۶) وہ آپس میں چرچا کرنے اور کہنے لگے کہ ہمارے  پاس روٹی نہیں۔ (۱۷) مگر سیدنا عیسیٰ نے یہ معلوم کر کے ان سے فرمایا تم کیوں چرچا کرتے ہو کہ ہمارے پاس روٹی نہیں ؟  کیا اب تک نہیں جانتے اور نہیں سمجھتے ؟ کیا تمہارا دل سخت ہو گیا ہے ؟ (۱۸)آنکھیں ہیں اور تم دیکھتے نہیں ؟ کان ہیں اور سنتے نہیں ؟ اور کیا تم کو یاد نہیں ؟ (۱۹) جس وقت میں نے وہ پانچ روٹیاں پانچ ہزار کے لئے توڑیں تو تم نے کتنی ٹوکریاں  ٹکڑوں سے بھری ہوئی اٹھائیں ؟ انہوں نے آپ سے کہا بارہ( ۲۰) اور جس وقت  سات روٹیاں  چار ہزار کے لئے توڑیں  تو تم نے کتنے ٹوکرے ٹکڑوں سے بھرے ہوئے  اٹھائے ؟ انہوں نے آپ سے کہا سات۔ (۲۱) آپ نے ان سے فرمایا کیا تم اب تک نہیں سمجھتے ؟
نورِ عالم  بیت صیدا میں اندھے کو شفا عطا فرماتے ہیں 
	(۲۲) پھر وہ بیت صیدا میں آئے اور لوگ ایک اندھے کو آپ کے پاس لائے اور آپ کی منت کی کہ اسے چھوئیں۔ (۲۳) آپ اس اندھے کا ہاتھ پکڑ کر اسے گاؤں سے باہر لے گئے اور اس کی آنکھوں میں تھوک کر اپنے ہاتھ اس پر رکھے اور اس سے پوچھا کیا تم کچھ دیکھتے ہو؟ (۲۴) اس نے نظر اٹھا کر کہا میں  آدمیوں کو دیکھتا ہوں کیونکہ وہ مجھے چلتے ہوئے  ایسے دکھائی دیتے ہیں جیسے درخت۔ (۲۵) پھر آپ نے دوبارہ اس کی آنکھوں پر اپنے ہاتھ رکھے اور اس نے غور سے نظر کی اور اچھا ہو گیا اور سب چیزیں صاف صاف  دیکھنے لگا۔ (۲۶) پھر آپ نے اس کو اس کے گھر کی طرف روانہ کیا اور فرمایا کہ اس گاؤں کے اندر قدم بھی نہ رکھنا۔ 
حضرتِ پطرس کا اقرار 
	(۲۷) پھر سیدنا عیسیٰ اور آپ کے صحابہ کرام قیصر یہ فلپی کے گاؤں میں چلے گئے اور راہ میں آپ نے اپنے صحابہ کرام سے یہ پوچھا کہ لوگ مجھے کیا کہتے ہیں ؟ (۲۸) انہوں نے  جواب دیا کہ  یحییٰ اصطباغ دینے والا اور بعض الیاس نبی اور بعض نبیوں میں سے کوئی۔ (۲۹) آپ نے ان سے پوچھا لیکن تم مجھے کیا کہتے ہو ؟ حضرت پطرس نے جواب آپ سے کہا آپ المسیح ہیں۔ (۳۰) پھر آپ نے ان کو تاکید فرمائی کہ میری بابت کسی یہ نہ کہنا۔ 
سیدنا عیسیٰ المسیح کے مصائب اور شہادت
(۳۱) پھر آپ ان کو درس دینے لگے کہ ضرور ہے کہ ابن آدم  بہت دکھ اٹھائے اور بزرگ اور امامِ اعظم اور فقیہ اسے رد کریں اور وہ قتل کیا جائے اور تین دن کے بعد جی اٹھے۔ (۳۲) آپ نے یہ بات صاف صاف فرمائی۔ حضرت پطرس آپ کو الگ لے جا کر آپ کو ملامت کرنے لگے (۳۳) مگر آپ نے مڑ کر اپنے صحابہ کرام پر نگاہِ مبارک کر کے حضرت پطرس کو ملامت کی اور فرمایا اے شیطان میرے سامنے سے دور ہو کیونکہ تم پروردگار کی باتوں کا نہیں بلکہ آدمیوں  کی باتوں کا خیال رکھتے ہو۔ (۳۴) پھر آپ نے بھیڑ کو اپنے صحابہ کرام سمیت پاس بلا کر  ان سے فرمایا اگر کوئی  میرے پیچھے  آنا چاہے تو اپنی خودی سے انکار کرے اور اپنی صلیب اٹھائے اور میرے پیچھے ہولے۔ (۳۵)کیونکہ  جو کوئی اپنی جان بچانا چاہے وہ اسے کھوئے گا اور جو کوئی  میری اور انجیل کی خاطر  اپنی جان کو کھوئے گا  وہ اسے بچائے گا۔ (۳۶) اور آدمی اگر ساری دنیا کو حاصل کرے اور اپنی جان کا نقصان اٹھائے تو اسے کیا فائدہ ہو گا؟ (۳۷) اور آدمی اپنی جان کے بدلے کیا دے؟(۳۸) کیونکہ جو  کو ئی اس زناکار اور خطا کار قوم میں مجھ سے اور میری باتوں سے شرمائے گا ابن آدم بھی جب اپنے پروردگار کی بزرگی اور عظمت میں پاک فرشتوں کے ساتھ آئے گا تو اس سے شرمائے گا۔ 


رکوع ۹

	(۱) آپ نے ان سے فرمایا کہ میں تم سے سچ کہتا ہوں کہ جو یہاں کھڑے ہیں  ان میں سے بعض ایسے ہیں کہ جب تک پروردگار کی بادشاہی کو قدرت کے ساتھ آیا ہوا نہ دیکھ لیں موت کا مزا ہرگز نہ چکھیں گے۔ (۲) چھ دن کے بعد  سیدنا عیسیٰ المسیح  نے حضرت پطرس اور یعقوب اور حضرت یوحنا  کو ہمراہ لیا اور ان کو الگ ایک اونچے پہاڑ پر تنہائی میں لے گئے اور ان کے سامنے آپ کی صورتِ مبارک بدل گئی۔ (۳)آپ کی پوشاک ایسی نورانی اور نہایت سفید ہو گئی کہ دنیا میں کوئی دھوبی ویسی سفید نہیں کر سکتا۔ (۴) اور حضرت الیاس، حضرت موسیٰ آپ کے ساتھ ان کو دکھائی دیئے اور وہ سیدنا عیسیٰ المسیح سے باتیں کرتے تھے۔ (۵) حضرت پطرس نے سیدنا عیسیٰ سے کہ استادِ محترم ! ہمارا یہاں رہنا اچھا ہے۔ پس ہم تین ڈیرے بنائیں۔ ایک آپ کے لئے، ایک حضرت موسیٰ کے لئے، ایک حضرت الیاس کے لئے۔ ( ۶) کیونکہ وہ جانتے نہ تھے کہ کیا کہے اس لئے کہ وہ بہت ڈر گئے تھے۔ ( ۷) پھر ایک بادل نے ان پر سایہ کر لیا اور اس بادل میں سے آواز آئی کہ یہ میرا پیارا  اِبن ہے۔ اس کی سنو (۸) اور انہوں نے  یکایک جو چاروں طرف نظر کی تو سیدنا عیسیٰ کے سوا اور کسی کو اپنے ساتھ نہ دیکھا۔ 
	(۹) جب وہ پہاڑ سے تشریف لا رہے تھے تو آپ نے ان کو حکم صادر فرمایا کہ جب تک ابن آدم مردوں میں سے جی نہ اٹھے جو کچھ تم نے دیکھا ہے کسی نہ کہنا۔ (۱۰) انہوں نے  اس کلام کو یاد رکھا اور وہ آپس میں بحث کرتے تھے کہ مردوں میں سے جی اٹھنے کے کیا معنی ہیں ؟ (۱۱) پھر انہوں نے  آپ سے یہ پوچھا کہ  فقیہ کیوں کر کہتے ہیں کہ الیاس  کا پہلے آنا ضرور ہے ؟ (۱۲) آپ نے ان سے فرمایا کہ الیاس البتہ پہلے آ کر سب کچھ بحال کرے گا مگر کیا وجہ ہے کہ ابن آدم کے حق میں لکھا ہے کہ  وہ بہت سے دکھ اٹھائے گا اور حقیر کیا جائے گا ؟ (۱۳) لیکن میں تم سے کہتا ہوں کہ  الیاس تو آ چکا اور جیسا اس کے حق میں لکھا ہے کہ انہوں نے جو کچھ چاہا اس کے ساتھ کیا۔ 
محسنِ عالمین بد روح گرفتہ لڑکے کو شفا عطا فرماتے ہیں 
	(۱۴) جب وہ صحابہ کرام کے پاس آئے تو دیکھا کہ ان کی چاروں طرف بڑی بھیڑ ہے اور فقیہ  ان سے بحث کر رہے ہیں۔ (۱۵) فی الفور ساری بھیڑ  آپ کو دیکھ کر نہایت  حیران ہوئی اور آپ کی طرف دوڑ کر  آپ کو سلام کرنے لگی۔ ( ۱۶) آپ نے ان سے پوچھا تم ان سے کیا بحث کرتے ہو؟ (۱۷) بھیڑ میں  سے ایک نے آپ کو جواب دیا کہ اسے استاد  میں اپنے بیٹے کو جس میں گونگی روح ہے آپ کے پاس لایا تھا۔ (۱۸) وہ جہاں اسے پکڑتی ہے پٹک دیتی ہے اور وہ کف بھر لاتا اور دانت  پیستا اور سوکھتا جاتا ہے اور میں نے آپ کے صحابہ کرام  سے کہا تھا کہ وہ اسے نکال دیں مگر وہ نہ نکال سکے۔ (۱۹) آپ نے جواب میں ان سے فرمایا اے بے اعتقاد قوم میں کب تک تمہارے ساتھ رہوں گا ؟ کب تک تمہاری برداشت  کروں گا ؟ اسے میرے پاس لاؤ۔ (۲۰) پس وہ اسے آپ کے پاس لائے اور جب اس نے آپ کو دیکھا تو فی الفور بد روح نے اسے مروڑا اور وہ زمین پر گرا اور کف بھر کر لوٹنے لگا۔ (۲۱) آپ نے اس کے والد سے پوچھا یہ اس کو کتنی مدت سے ہے ؟ اس نے کہا بچپن ہی سے۔ (۲۲) اور اس نے اکثر اسے آگ اور پانی میں ڈالا تاکہ اسے ہلا ک کرے لیکن  اگر آپ  کچھ کر سکتے ہیں تو ہم پر ترس کھا کر ہماری مدد کریں۔ (۲۳) سیدنا عیسیٰ نے اسے فرمایا کہ کیا ! اگر تم کر سکتے ہو ! جو اعتقاد رکھتے اس کے لئے سب کچھ ہو سکتا ہے۔ (۲۴) اس لڑکے کے والد نے فی الفور چلا کر کہا میں اعتقاد رکھتا ہوں۔ آپ میری بے اعتقادی کا علاج کریں۔ (۲۵) جب سیدنا عیسیٰ نے دیکھا کہ لوگ دوڑ دوڑ کر جمع ہو رہے ہیں تو اس ناپاک روح کو جھڑک کر اس سے فرمایا اے گونگی بہری روح! میں تمہیں حکم کرتا ہوں۔ اس میں سے نکل آ اور اس میں پھر کبھی داخل نہ ہونا۔ ( ۲۶) وہ چلا کر اور اسے بہت مروڑ کر نکل آئی اور وہ مردہ سے ہو گیا ایسا کہ اکثروں نے کہا وہ مرگیا۔ (۲۷) مگر سیدنا عیسیٰ نے اس کا ہاتھ پکڑ کر اسے اٹھایا اور وہ اٹھ کھڑا ہوا۔ ( ۲۸) جب آپ گھر میں تشریف لائے  تو آپ کے صحابہ کرام نے تنہائی میں آپ سے دریافت کہ ہم اسے کیوں نہ نکال سکے ؟  (۲۹) آپ نے ان سے فرمایا کہ یہ قسم  دعا کے سوا کسی اور طرح نہیں نکل سکتی۔ 
سیدنا عیسیٰ المسیح کے مصائب اور شہادت کا دوبارہ بیان 
	(۳۰) پھر وہاں سے روانہ ہوئے اور گلیل  سے ہو کر  گزرے اور آپ نہ چاہتے تھے کہ کوئی جانے۔ (۳۱) اس لئے کہ آپ اپنے صحابہ کرام کو درس دیتے اور ان سے فرماتے تھے کہ ابن آدم مشرکین  کے حوالہ کیا جائے گا اور وہ اسے قتل کریں گے اور وہ قتل ہونے کے تین دن بعد جی اٹھے گا۔ ( ۳۲) لیکن وہ اس بات کو سمجھتے نہ تھے اور اس آپ سے پوچھتے ہوئے ڈرتے تھے۔ 
بڑا کون ہے ؟
	(۳۳) پھر آپ کفر نحوم  میں آئے اور جب آپ گھر میں تھے تو آپ نے ان سے پوچھا کہ تم راہ میں کیا بحث کرتے تھے ؟ (۳۴) وہ چپ رہے کیونکہ  انہوں نے  راہ میں ایک دوسرے سے یہ بحث  کی تھی کہ بڑا کون ہے ؟ (۳۵) پھر آپ نے بیٹھ کر ان بارہ کو بلایا اور ان سے فرمایا کہ اگر کوئی اول ہونا چاہے تو سب میں پچھلا اور سب کا خادم بنے۔ (۳۶) اور ایک بچے کو لے کر ان کے بیچ میں کھڑا کیا۔ پھر اسے گود میں لے کر ان سے فرمایا (۳۷) جو کوئی  میرے نام پر ایسے بچوں میں سے ایک کو قبول کرتا ہے وہ مجھے قبول کرتا ہے اور جو کوئی مجھے قبول کرتا ہے وہ مجھے نہیں بلکہ  اسے جس نے مجھے بھیجا ہے قبول کرتا ہے۔ 
جو ہمارے خلاف نہیں وہ ہماری طرف ہے 
	(۳۸) حضرت یحییٰ نے آپ سے فرمایا استاد محترم ! ہم نے ایک شخص کو آپ کے نام سے بد روحوں کو نکالتے دیکھا اور ہم اسے منع کرنے لگے کیونکہ  وہ ہماری پیروی نہیں کرتا تھا۔ (۳۹) لیکن سیدنا عیسیٰ نے فرمایا اسے منع نہ کرنا کیونکہ ایسا کوئی نہیں جو میرے نام سے معجزہ دکھائے اور مجھے جلد برا کہہ سکے۔ (۴۰) کیونکہ جو ہمارے خلاف نہیں وہ ہماری طرف ہے۔ (۴۱) جو کوئی ایک پیالہ پانی تم کو اس لئے پلائے کہ تم مسیح کے ہو۔ میں تم سے سچ کہتا ہوں کہ وہ اپنا اجر  ہر گز نہ کھوئے گا۔ 
ٹھوکر کا سبب نہ بنیں 
(۴۲)جو کوئی ان چھوٹوں میں سے جو مجھ پر ایمان لائے ہیں کسی کو ٹھوکر کھلائے اس کے لئے  یہ بہتر ہے کہ ایک بڑی چکی کا پاٹ  اس کے گلے میں لٹکایا جائے اور وہ سمندر میں پھینک دیا جائے۔ (۴۳) اور اگر تمہارا ہاتھ تمہیں ٹھوکر کھلائے تو اسے کاٹ ڈالو، ٹنڈا ہو کر زندگی میں داخل ہونا تمہارے لئے  اس سے بہتر ہے کہ دو ہاتھ ہوتے  جہنم کے بیچ اس آگ میں جائے جو کبھی بجھنے کی نہیں۔ (۴۴) (جہاں  ان کا کیڑا نہیں مرتا اور آگ نہیں بجھتی )۔ (۴۵) اگر تمہارا پاؤں تمہیں ٹھوکر کھلائے  تو اسے کاٹ  ڈالو،  لنگڑا  ہو کر زندگی میں داخل ہونا تمہارے لئے  اس سے بہتر ہے کہ  دو پاؤں ہوتے جہنم میں ڈالا جائے۔ (۴۶)(جہاں ان کا کیڑا نہیں مرتا اور آگ نہیں بجھتی )(۴۷) اور اگر تمہاری آنکھ تمہیں ٹھوکر  کھلائے تو اسے نکال ڈالو۔ کانا ہو کر پروردگار کی بادشاہی  میں داخل ہونا تمہارے لئے  اس سے بہتر ہے کہ دو آنکھیں  ہوتے جہنم  میں ڈالا جائے۔ ( ۴۸) جہاں ان کا کیڑا نہیں مرتا اور آگ نہیں بجھتی۔ ( ۴۹) کیونکہ ہر شخص  آگے سے نمکین کیا جائے گا (اور ہرایک  قربانی نمک سے  نمکین کی جائے گی )( ۵۰) نمک اچھا ہے لیکن اگر نمک کی نمکینی  جاتی رہے تو اس کو کس چیز سے مزہ دار کرو گے ؟ اپنے میں نمک رکھو اور ایک دوسرے کے ساتھ میل ملاپ سے رہو۔ 


رکوع ۱۰: طلاق کے بارے میں سیدنا عیسی ٰ المسیح کی تعلیمات 
	(۱) پھر آپ وہاں سے اٹھ کر  یہودیہ کی سرحدوں میں اور یردن کے پار آئے اور بھیڑ  آپ کے پاس  پھر جمع ہو گئی اور آپ اپنے دستور کے موافق  پھر ان کو درس دینے لگے۔ (۲) فریسیوں نے پاس آ کر آپ کو آزمانے کے لئے آپ سے پوچھا کیا یہ روا ہے کہ  مرد اپنی بیوی کو چھوڑ دے ؟ (۳) آپ نے ان سے جواب میں فرمایا کہ موسیٰ نے تم کو کیا حکم دیا ہے ؟ (۴) انہوں نے  کہا موسیٰ نے تو اجازت دی ہے کہ  طلاق نامہ لکھ کر چھوڑ دیں۔ (۵) مگر سیدنا عیسیٰ نے ان سے فرمایا کہ اس نے تمہاری سخت دلی کے سبب سے تمہارے لئے  یہ حکم لکھا تھا۔ (۶) لیکن خلقت  کے شروع سے اس نے انہیں مرد اور عورت بنایا۔ ( ۷) اس لئے مرد اپنے باپ سے اور ماں سے جدا ہو کر  اپنی بیوی کے ساتھ رہے گا (۸) اور وہ اور اس کی بیوی  دونوں ایک جسم ہوں گے۔ پس وہ دو نہیں بلکہ ایک جسم ہیں۔ (۹) اس لئے جسے خدا نے جوڑا ہے اسے آدمی جدا نہ کرے۔ (۱۰) گھر میں  صحابہ کرام نے آپ سے اس بابت پھر پوچھا۔ (۱۱) آپ نے ان سے فرمایا جو کوئی  اپنی بیوی کو چھوڑ دے اور دوسری سے بیاہ کرے وہ اس پہلی کے برخلاف زنا کرتا ہے۔ (۱۲)اور اگر عورت اپنے شوہر کو چھوڑ دے اور دوسرے سے بیاہ کرے تو زنا کرتی ہے۔ 
سیدنا عیسی ٰ المسیح چھوٹے بچوں کو برکت عطا فرماتے ہیں 
	(۱۳) پھر لوگ بچوں کو آپ کے پاس لانے لگے تاکہ آپ ان کو چھوئے مگر صحابہ کرام نے ان کو جھڑکا۔ (۱۴) سیدنا عیسیٰ المسیح یہ دیکھ کر خفا ہوئے اور ان سے فرمایا کہ بچوں کو میرے پاس آنے دو۔ ان کومنع نہ کرو کیونکہ پروردگار کی بادشاہی  ایسوں ہی کی ہے۔ ( ۱۵) میں تم سے سچ کہتا ہوں کہ جو کوئی پروردگار کی بادشاہی  کو بچے کی طرح  قبول نہ کرے وہ اس میں ہرگز داخل نہ ہو گا۔ ( ۱۶) پھر آپ نے انہیں  اپنی گود میں لیا اور ان پر ہاتھ  رکھ کر ان کو برکت دی۔ 
امیر آدمی 
	(۱۷) جب آپ باہر نکل کر راہ میں جا رہے تھے تو ایک شخص  دوڑتا ہوا آپ کے پاس آیا اور آپ کے آگے  گھٹنے ٹیک کر آپ سے پوچھنے لگا کہ نیک استاد میں کیا کروں کہ ہمیشہ کی زندگی کا وارث بنوں ؟ (۱۸) سیدنا عیسیٰ نے اس سے فرمایا تم مجھے نیک کیوں کہتے ہو؟ کوئی نیک نہیں مگر ایک یعنی خدا تعالیٰ۔ (۱۹) تم حکموں کو تو جانتے ہو۔ خون نہ کر، زنا نہ کر، چوری نہ کر، جھوٹی گواہی نہ دو،  فریب دے کر نقصان نہ کرو، اپنے باپ کی اور ماں کی عزت کرو۔ (۲۰) اس نے آپ سے کہا استادِ محترم میں نے لڑکپن سے ان سب پر عمل کیا ہے۔ (۲۱) سیدنا عیسیٰ نے اس پر نظر کی اور آپ کو اس پر پیار آیا اور اس سے فرمایا ایک بات کی تم میں کمی ہے۔ جاؤ جو کچھ  تمہارا ہے  بیچ کر غریبوں کو دو۔ تمہیں آسمان پر خزانہ ملے گا اور آ کر میرے پیچھے ہولو(۲۲) اس بات سے اس کے چہرے پر اداسی چھا گئی اور وہ غمگین ہو کر چلا گیا کیونکہ  بڑا مالدار تھا۔ 
	(۲۳) پھر سیدنا عیسیٰ نے چاروں طرف نظر کر کے اپنے صحابہ کرام سے فرمایا  دولت مندوں کا پروردگار کی بادشاہی میں داخل ہونا کیسا مشکل ہے ! (۲۴) صحابہ کرام آپ کی باتوں سے حیران ہوئے۔ سیدنا عیسیٰ نے  پھر جواب میں ان سے کہا بچو! جو لوگ دولت پر بھروسہ رکھتے ہیں ان کے لئے  پروردگار کی بادشاہی میں داخل ہونا کیا ہی مشکل ہے ! (۲۵) اونٹ کا سوئی کے ناکے میں سے گزر جانا اس سے آسان ہے کہ دولت مند پروردگار کی بادشاہی  میں داخل ہو۔ (۲۶) وہ نہایت ہی حیران ہو کر آپ سے کہنے لگے پھر کون نجات پا سکتا ہے ؟ (۲۷) سیدنا عیسیٰ نے ان کی طرف  نظر کر کے  کہا یہ آدمیوں سے تو نہیں ہو سکتا لیکن پروردگار سے ہو سکتا ہے کیونکہ پروردگار سے سب کچھ ہو سکتا ہے۔ (۲۸) حضرت پطرس  نے آپ سے کہا دیکھئے ہم نے تو سب کچھ چھوڑ دیا اور آپ کے  پیچھے ہو لئے ہیں۔ ( ۲۹) سیدنا عیسیٰ نے کہا میں تم سے سچ کہتا ہوں کہ ایسا کوئی نہیں جس نے گھر یا بھائیوں  یا بہنوں یا ماں باپ یا بچوں یا کھیتوں  کو میری خاطر اور انجیل  کی خاطر چھوڑ دیا ہو۔ ( ۳۰) اب اس زمانہ میں سو گنا نہ پائے۔ گھر اور بھائی اور بہنیں اور مائیں اور بچے  اور کھیت  مگر ظلم کے ساتھ۔ اور آنے والے  عالم میں ہمیشہ کی زندگی۔ (۳۱) لیکن بہت سے اول  آخر ہو جائیں گے اور آخر اول۔ 
سیدنا عیسیٰ المسیح کے مصائب اور موت کا تیسری مرتبہ بیان 
	(۳۲) اور آپ یروشلیم کو جاتے ہوئے راستہ میں  تھے اور سیدنا عیسیٰ ان کے آگے آگے جا رہے تھے۔ وہ حیران ہونے لگے اور جو پیچھے پیچھے  چلتے تھے ڈرنے لگے۔ پس آپ پھر ان بارہ کو ساتھ لے کر  ان کو وہ باتیں  بتانے لگے جو آپ پر آنے والی تھیں۔ ( ۳۳) کہ دیکھو ہم یروشلیم کو جاتے ہیں اور ابن آدم، امام اعظم اور فقیوں کے حوالہ کیا جائے گا اور وہ اس کے قتل کا حکم دیں گے اور اسے مشرکین کے حوالہ کریں گے۔ (۳۴) اور وہ اسے ٹھٹھوں میں اڑائیں گے اور اس پر تھوکیں گے اور اسے کوڑے ماریں گے اور قتل کریں گے اور تین دن کے بعد جی اٹھے گا۔ 
(۳۵) تب زبدی کے بیٹوں حضرت یعقوب اور حضرت یحییٰ نے آپ کے پاس آ کر آپ سے کہا استاد محترم ! ہم چاہتے ہیں کہ جس بات کی ہم آپ سے درخواست کریں آپ ہمارے لئے کریں۔ (۳۶) آپ نے ان سے فرمایا تم کیا چاہتے ہو کہ میں تمہارے لئے کروں ؟ (۳۷) انہوں نے آپ سے کہا ہمارے لئے یہ کریں کہ آپ کی بزرگی اور عظمت میں ہم میں ایک آپ کی دہنی طرف اور ایک آپ کی بائیں طرف بیٹھے۔ (۳۸) سیدنا عیسیٰ نے ان سے فرمایا تم نہیں جانتے کہ کیا مانگتے ہو۔ جو پیالہ میں پینے کو ہوں کیا تم پی سکتے ہو؟ اور جو اصطباغ  میں لینے کو ہوں تم لے سکتے ہو؟ (۳۹) انہوں نے  آپ سے کہا ہم سے ہو سکتا ہے۔ سیدنا عیسیٰ نے ان سے فرمایا جو پیالہ میں پینے کو ہوں تم پیو گے اور جو بپتسمہ میں لینے کو ہوں تم لو گے۔ ( ۴۰) لیکن اپنی دہنی یا بائیں  طرف  کسی کو بٹھا دینا میرا کام نہیں مگر جن کے لئے تیار کیا گیا ان ہی کے لئے ہے۔ (۴۱) جب ان دسوں نے یہ سنا تو حضرت یعقوب اور حضرت یحییٰ سے خفا ہونے لگے۔ ( ۴۲) مگر سیدنا عیسیٰ نے انہیں  پاس بلا کر  ان سے فرمایا تم جانتے ہو کہ جو مشرکین کے سردار سمجھے جاتے ہیں وہ ان پر حکومت  چلاتے ہیں اور ان کے امیر ان پر اختیار جتاتے ہیں۔ (۴۳) مگر تم میں ایسا نہیں ہے بلکہ  جو تم میں  بڑا ہونا چاہے وہ تمہارا خادم بنے۔ (۴۴) اور جو تم میں اول ہونا چاہے وہ سب کا غلام بنے۔ ( ۴۵) کیونکہ ابن آدم بھی اس لئے نہیں آیا کہ خدمت لے بلکہ  اس لئے کہ  خدمت کرے اور اپنی جان بہتیروں کے بدلے فدیہ میں دے۔ 
اندھے برتمائی کی شفا 
	(۴۶) آپ یروشلیم میں آئے اور جب آپ اور آپ کے صحابہ کرام اور ایک بڑی بھیڑ  یحریحو سے نکلتی تھی تو تمائی کا بیٹا برتمائی اندھا فقیر  راہ کے کنارے  بیٹھا ہوا تھا۔ (۴۷) اور یہ سن کر  کہ سیدنا عیسیٰ ناصری ہے چلا چلا کر کہنے لگا اے ابن داؤد اے عیسیٰ مجھ پر رحم کریں۔ (۴۸) بہتوں نے اسے ڈانٹا کہ چپ رہو مگر وہ اور بھی زیادہ چلا یا کہ اے ابن داؤد مجھ پر رحم کر! (۴۹) سیدنا عیسیٰ نے کھڑے ہو کر فرمایا اسے بلاؤ۔ پس انہوں نے  اس اندھے کو یہ کہہ کر  بلایا کہ تسلی رکھو۔ اٹھو وہ تمہیں بلاتے ہیں۔ (۵۰) وہ اپنا کپڑا پھینک کر اچھل پڑا اور سیدنا عیسیٰ کے پاس آیا۔ (۵۱) سیدنا عیسیٰ نے اس سے فرمایا تم کیا چاہتے ہو کہ میں تمہارے لئے کروں ؟ اندھے نے آپ سے کہا اے مالک ! یہ کہ میں بینا ہو جاؤں۔ (۵۲) سیدنا عیسیٰ نے اس سے فرمایا جاؤ تمہارے ایمان نے تمہیں اچھا کر دیا۔ وہ فی الفور بینا ہو گیا اور راہ میں  آپ کے پیچھے ہولیا۔ 


رکوع ۱۱: یروشلیم میں شاہانہ داخلہ 

	(۱) جب آپ یروشلیم کے نزدیک زیتون کے پہاڑ پر بیت فگے اور بیت عنیاہ کے پاس آئے تو آپ نے اپنے صحابہ کرام میں سے دو کو بھیجا۔ (۲) اور ان سے فرمایا کہ اپنے سامنے کے گاؤں میں جاؤ اور اس میں داخل ہوتے ہی ایک گدھی کا بچہ بندھا ہوا تمہیں ملے گا جس پر کوئی آدمی اب تک سوار نہیں ہوا۔ اسے کھول لاؤ۔ (۳) اور اگر کوئی تم سے کہے کہ  تم یہ کیوں کرتے ہو؟  تو کہنا کہ مالک کو اس کی ضرورت ہے۔ وہ فی الفور اسے یہاں بھیج دے گا۔ (۴) پس وہ گئے اور بچے کو دروازہ کے نزدیک  باہر چوک میں بندھا ہوا پایا اور اسے کھولنے  لگے۔ (۵) مگر جو لوگ وہاں کھڑے تھے ان میں سے بعض  نے ان سے کہا یہ کیا کرتے ہو کہ گدھی کا بچہ کھولتے ہو ؟ (۶) انہوں نے  جیسا سیدنا عیسیٰ نے کہا تھا ویسا ہی ان سے کہہ دیا اور انہوں نے  ان کو جانے دیا۔ (۷) پس وہ گدھی  کے بچے کو سیدنا عیسیٰ کے پاس لائے اور اپنے کپڑے  اس پر ڈال دئے اور آپ اس پر سوار ہو گئے۔ (۸) اور بہت لوگوں نے اپنے کپڑے  راہ میں بچھا دئے۔ اوروں نے  کھیتوں میں سے  ڈالیاں  کاٹ کر پھیلا دیں۔ (۹) جو آپ کے آگے آگے جاتے اور پیچھے پیچھے چلے آتے تھے پکار پکار کر کہتے جاتے تھے زندہ باد زندہ باد۔ قابلِ ستائش ہے  وہ جو پروردگار کے نام سے آتا ہے۔ (۱۰) قابلِ ستائش ہمارے باپ داؤد کی بادشاہی جو آ رہی ہے۔ عالم پر تمجید۔ (۱۱) آپ یروشلیم میں داخل ہو کر بیت اللہ میں آئے اور چاروں طرف  سب چیزیں  ملاحظہ کر کے ان بارہ کے ساتھ بیت عنیاہ  کو تشریف لے گئے کیونکہ  شام ہو گئی تھی۔ 
انجیر کے درخت پر لعنت 
	(۱۲) دوسرے دن جب وہ بیت عنیاہ سے نکلے تو آپ کو بھوک لگی۔ (۱۳) آپ دور سے انجیر کا ایک درخت  جس میں پتے تھے دیکھ کر  تشریف لے گئے  کہ شاید  اس میں کچھ پائیں۔ مگر جب اس کے پاس پہنچے تو پتوں کے سوا کچھ نہ پایا کیونکہ انجیر  کا موسم نہ تھا۔ (۱۴) آپ نے ان سے فرمایا  آئندہ  کوئی تجھ  سے  کبھی پھل نہ کھائے اور آپ کے صحابہ کرام نے سنا۔ 
بیت اللہ میں داخلہ 
(۱۵)پھر آپ یروشلیم میں آئے اور سیدنا عیسیٰ بیت اللہ میں داخل ہو کر ان کو جو بیت اللہ میں خرید و فروخت  کر رہے تھے باہر نکالنے لگے اور صرافوں کے تختوں اور کبوتر فروشوں کی چوکیوں کو الٹ دیا۔ ( ۱۶) آپ نے کسی کو بیت اللہ میں سے ہو کر کوئی برتن لے جانے نہ دیا۔ ( ۱۷) اور اپنی تعلیم  میں ان سے فرمایا کیا یہ نہیں لکھا ہے کہ  میرا گھر سب امتوں کے لئے دعا کا گھر  کہلائے گا ؟ مگر تم نے اسے ڈاکوؤں کی کھوہ بنادیا ہے۔ (۱۸) اور امام اعظم اور فقیہ یہ سن کر  آپ کے ہلاک کرنے کا موقع  ڈھونڈنے لگے کیونکہ  آپ سے ڈرتے تھے اس لئے کہ  سب لوگ آپ کی تعلیم سے حیران تھے۔ 
	(۱۹) اور ہر شام کو آپ شہر سے باہر جایا کرتے تھے۔ 
انجیر کے درخت سے سبق 
	(۲۰) پھر صبح کو جب آپ ادھر سے گزرے تو اس انجیر کے درخت  کو جڑ تک سوکھا ہوا دیکھا۔ (۲۱) حضرت پطرس  کو وہ بات یاد آئی اور آپ سے کہنے لگے مالک ! دیکھئے یہ انجیر کا درخت جس پر آپ نے لعنت  کی تھی سوکھ گیا ہے۔ (۲۲)سیدنا عیسیٰ المسیح نے جواب میں ان سے فرمایا پروردگارِ عالم پر ایمان رکھو۔ (۲۳)میں تم سے سچ کہتا ہوں کہ جو کوئی اس پہاڑ سے کہے کہ تو ! اکھڑ جا اور سمندر میں جا پڑا اور اپنے دل میں شک نہ کرے بلکہ  یقین کرے کہ جو کہتا ہے وہ ہو جائے گا تو اس کے لئے  وہی ہو گا۔ (۲۴) اس لئے میں تم سے کہتا ہوں کہ جو کچھ تم دعا میں مانگتے ہو یقین کرو کہ تم کو مل گیا اور وہ تم کو مل جائے گا۔ (۲۵) جب کبھی تم کھڑے ہوئے دعا کرتے ہو اگر تمہیں کسی سے کچھ شکایت ہو تو اسے معاف کرو تاکہ تمہارا پروردگار بھی جو آسمان پر ہے تمہارے گناہ معاف کرے۔ (۲۶)(اگر تم معاف نہ کرو گے تو تمہارا پروردگار جو آسمان پر ہے تمہارے گناہ بھی معاف نہ کرے گا )۔ 
مختارِ دو عالم سیدنا عیسیٰ المسیح کے اختیار کے بارے سوال 
	(۲۷) پھر آپ یروشلیم میں تشریف لائے اور جب بیت اللہ میں پھر رہے تھے تو امام اعظم اور فقیہ اور بزرگ آپ کے پاس آئے۔ (۲۸) اور آپ سے کہنے لگے آپ ان کاموں کو کس اختیار سے کرتے ہیں ؟ یا کس نے آپ کو یہ اختیار دیا کہ ان کاموں کو کریں ؟ (۲۹) سیدنا عیسیٰ نے ان سے فرمایا میں تم سے ایک بات پوچھتا ہوں تم جواب دو تومیں تم کو بتاؤں گا کہ ان کاموں کو کس اختیار سے کرتا ہوں۔ (۳۰) یحییٰ کا اصطباغ آسمان کی طرف سے تھا یا انسان کی طرف سے ؟ مجھے جواب دو۔ (۳۱) وہ آپس میں کہنے لگے کہ اگر ہم کہیں آسمان کی طرف سے تو وہ کہے گا پھر تم نے کیوں اس کا یقین نہ کیا؟ (۳۲) اور اگر کہیں انسان کی طرف سے تو لوگوں کا ڈر تھا اس لئے کہ  سب لوگ واقعی حضرت یحییٰ کو نبی جانتے تھے۔ (۳۳)پس انہوں نے جواب میں سیدنا عیسیٰ سے کہا  ہم نہیں جانتے۔ سیدنا عیسیٰ نے ان سے فرمایا میں بھی تم کو نہیں بتاتا کہ ان کاموں کو کس اختیار سے کرتا ہوں۔ 


رکوع ۱۲: تاکستان (انگوروں کے باغ ) کے باغبانوں کی تمثیل 

	(۱) پھر آپ ان کو تمثیلوں میں درس دینے لگے کہ ایک شخص نے تاکستان لگایا اور اس کی چاروں طرف ا حاطہ گھیر ا اور حوض کھودا اور بُر ج بنایا اور اسے باغبانوں کو ٹھیکے پر دے کر پردیس چلا گیا۔ (۲) پھر پھل کے موسم میں اس نے نوکر کو باغبانوں کے پاس بھیجا تاکہ باغبانوں سے تاکستان کے پھلوں  کا حصہ لے لے۔ (۳) لیکن انہوں نے  اسے پکڑ کر پیٹا اور خالی ہاتھ لوٹا دیا۔ (۴) اس نے پھر ایک اور نوکر کو ان کے پاس بھیجا مگر انہوں نے  اس کا سر پھوڑ دیا اور بے عزت کیا۔ (۵) پھر اس نے ایک اور کو بھیجا۔ انہوں نے  اسے قتل کیا۔ پھر اور بہتیروں کو بھیجا۔ انہوں نے  ان میں سے بعض کو پیٹا اور بعض کو قتل کیا۔ (۶) اب باقی ایک تھا جو اس کا پیارا بیٹا تھا اس نے آخر اسے ان کے پاس یہ کہہ کر بھیجا کہ وہ میرے بیٹے کا تو لحاظ کریں گے۔ (۷) لیکن ان باغبانوں نے آپس میں کہا یہی وارث ہے۔ آؤ اسے قتل کر ڈالیں۔ میراث  ہماری ہو جائے گی۔ (۸) پس انہوں نے  اسے پکڑ کر قتل کیا اور تاکستان کے باہر پھینک دیا۔ (۹) اب تاکستان کا مالک کیا کرے گا ؟ وہ آئے گا اور ان باغبانوں  کو ہلاک کر کے تاکستان اوروں کو دے دے گا۔ (۱۰) کیا تم نے یہ نوشتہ بھی نہیں پڑھا کہ 
		جس پتھر کو معماروں نے رد کیا وہی کونے کے سرے کا پتھر ہو گیا۔ 
		(۱۱) یہ پروردگار کی طرف سے ہوا اور ہماری نظر میں عجیب ہے ؟ 
(۱۲)اس  پر وہ آپ کو پکڑنے کی کوشش کرنے لگے مگر عوام الناس سے ڈرے کیونکہ وہ سمجھ گئے تھے کہ آپ نے یہ تمثیل  ان ہی پر کہی۔ پس وہ آپ کو چھوڑ کر چلے گئے۔ 
جزیہ کے بارے سوال 
	(۱۳) پھر انہوں نے بعض فریسیوں اور ہیرودیوں کو آپ کے پاس بھیجا تاکہ باتوں میں آپ کو پھنسائیں۔ (۱۴) انہوں نے آ کر آپ سے کہا استاد ہم جانتے ہیں کہ آپ سچے ہیں اور کسی کی پروا نہیں کرتے کیونکہ  آپ کسی آدمی کے طرف دار نہیں بلکہ سچائی سے خدا کی راہ کی تعلیم دیتے ہیں۔ (۱۵) پس قیصر کو جزیہ دینا روا ہے یا نہیں ؟ ہم دیں یا نہ دیں ؟آپ نے ان کی منافقت معلوم کر کے ان سے فرمایا تم مجھے کیوں آزماتے ہو؟ میرے پاس ایک دینار لاؤ کہ میں دیکھوں۔ (۱۶) وہ لے آئے۔ آپ نے ان سے فرمایا یہ صورت اور نام کس کا ہے ؟ انہوں نے آپ سے کہا قیصر کا۔ (۱۷)سیدنا عیسیٰ نے ان سے فرمایا جو قیصر کا ہے قیصر کو اور جو پروردگار کا ہے پروردگار کو ادا کرو۔ وہ آپ پر تعجب کرنے لگے۔ 
 قاضیِ محشر سیدنا عیسیٰ المسیح سے قیامت کے بارے سوال 
	(۱۸) پھر صدوقیوں 1  نے جو کہتے ہیں کہ قیامت نہیں ہو گی آپ کے پاس آ کر آپ سے یہ سوال کیا کہ (۱۹)استادِ محترم ہمارے لئے  حضرت موسیٰ نے لکھا ہے کہ  اگر کسی  کا بھائی  بے اولاد مر جائے اور اس کی بیوی رہ جائے تو اس کا بھائی اس کی بیوی کو لے، لے تاکہ اپنے بھائی کے لئے نسل پیدا کرے۔ (۲۰) سات بھائی تھے۔ پہلے نے بیوی کی اور بے اولاد مر گیا۔ (۲۱) دوسرے نے اسے لیا اور بے اولاد مر گیا اور اسی طرح تیسرے نے۔ (۲۲) یہاں تک کہ ساتوں بے اولاد مر گئے۔ سب کے بعد وہ عورت بھی مر گئی (۲۳) قیامت میں یہ ان میں سے کس کی بیوی ہو گی؟ کیونکہ وہ ساتوں کی بیوی بنی تھی۔ (۲۴) سیدنا عیسیٰ المسیح نے ان سے فرمایا کیا تم اس سبب سے گمراہ نہیں ہو کہ نہ کلام اللہ کو جانتے ہو نہ اللہ و تبارک تعالیٰ کی قدرت کو؟ (۲۵) کیونکہ جب لوگ مردوں میں سے جی اٹھیں گے  تو ان میں بیاہ شادی نہ ہو گی بلکہ آسمان پر فرشتوں کی مانند ہوں گے۔ 
(۲۶) مگر اس بارے میں کہ مردے جی اٹھتے ہیں کیا تم نے موسیٰ کی کتاب ( توریت شریف ) میں جھاڑی کے ذکر میں نہیں پڑھا کہ پروردگار نے اس سے فرمایا میں ابرہام، کا پروردگار اور اضحاق کا پروردگار اور یعقوب کا پروردگار ہوں ؟ (۲۷) وہ تو مردوں کا پروردگار نہیں بلکہ زندوں کا پروردگار ہے۔ پس تم بڑے گمراہ ہو۔ 
مبلغِ اعظم سیدنا عیسیٰ المسیح سے اہم ترین حکم کے بارے سوال
	(۲۸) فقیہ کے عالموں میں سے ایک نے ان کو بحث کرتے سن کر جان لیا کہ  آپ نے ان کو خوب جواب دیا ہے۔ وہ پاس آیا اور آپ سے پوچھا کہ سب حکموں میں اول کون سا ہے ؟ (۲۹) سیدنا عیسیٰ المسیح نے جواب میں فرمایا کہ اول یہ ہے کہ  اے اسرائیل  سن، خداوند ہمارا خدا ایک ہی خداوند ہے۔ (۳۰) تم پروردگار سے اپنے سارے دل اور اپنی ساری جان اور اپنی ساری عقل اور اپنی ساری  طاقت سے محبت کرو۔ (۳۱) دوسرا یہ ہے کہ تم اپنے پڑوسی سے اپنے برابر محبت کرو۔ ان سے بڑا اور کوئی حکم نہیں۔ (۳۲) فقیہ کے عالموں نے آپ سے کہا  اے استاد بہت خوب !  آپ نے سچ کہا کہ وہ ایک ہی ہے اور اس کے سوا اور کوئی نہیں۔ (۳۳) اس سے سارے دل اور ساری عقل اور ساری طاقت سے محبت کرنا اور اپنے پڑوسی سے اپنے برابر محبت کرنا  سب سوختنی قربانیوں اور ذبیحوں  سے بڑھ کر ہے۔ (۳۴) جب سیدنا عیسیٰ المسیح نے دیکھا کہ اس نے دانائی سے جواب دیا تو اس سے فرمایا تم پروردگار کی بادشاہی سے دور نہیں اور پھر کسی نے آپ سے سوال کرنے کی جرات نہ کی۔ 
المسیح کے بارے سوال 
	(۳۵) پھر سیدنا عیسیٰ المسیح نے بیت اللہ میں تعلیم دیتے وقت  یہ کہا کہ فقیہ کیوں  کر کہتے ہیں کہ مسیح داؤد نبی کا بیٹا ہے ؟ (۳۶) داؤد نے خود روحِ پاک کی ہدایت سے فرمایا ہے کہ 
	پروردگار نے میرے مولا   سے فرمایا میری دہنی طرف بیٹھ جب تک میں تمہارے دشمنوں کو تمہارے پاؤں کے نیچے کی چوکی نہ کر دوں 
(۳۷)داؤد تو آپ اسے مولا کہتا ہے۔ پھر وہ اس کا بیٹا کہاں سے ٹھہرا ؟ عام لوگ خوشی سے آپ کی سنتے تھے۔ 
فقیہوں اور فریسیوں کی تعلیم سے خبر دار 
	(۳۸) پھر آپ نے اپنی تعلیم میں فرمایا کہ فقیہوں سے خبر دار رہو جو لمبے لمبے جامے پہن کر پھرنا اور بازاروں میں سلام۔ (۳۹) اور عبادت خانوں میں اعلیٰ درجہ کی کرسیاں اور ضیافتوں میں صدر نشینی چاہتے ہیں۔ (۴۰) وہ بیواؤں کے گھروں کو دبا بیٹھتے ہیں اور دکھاوے کہ لئے نماز کو طول دیتے ہیں۔ ان ہی کو زیادہ سزا ملے گی۔ 
بیوہ کا ہدیہ 
	(۴۱) پھر آپ بیت اللہ کے خزانہ کے سامنے بیٹھے دیکھ رہے تھے کہ لوگ بیت اللہ کے خزانہ میں چندہ کس طرح ڈالتے ہیں اور بہتیرے  دولت مند  بہت کچھ ڈال رہے تھے۔ ( ۴۲) اتنے میں ایک کنگال بیوہ نے آ کر دو دمڑیاں  یعنی ایک دھیلا ڈالا۔ (۴۳) آپ نے اپنے صحابہ کرام کو پاس بلا کر ان سے فرمایا میں تم سے سچ کہتا ہوں کہ جو بیت اللہ کے خزانہ میں ڈال رہے ہیں اس کنگال بیوہ نے ان سب سے زیادہ ڈالا۔ (۴۴) کیونکہ سبھوں نے اپنے مال کی بہتات  سے ڈالا مگر اس نے اپنی ناداری کی حالت میں جو کچھ  اس کا تھا یعنی اپنی ساری  روزی ڈال دی۔ 


رکوع ۱۳: بیت اللہ کے مسمار کی جانے پیش گوئی 

	(۱) جب آپ بیت اللہ سے باہر تشریف لے جا رہے تھے تو آپ کے صحابہ کرام میں سے ایک نے آپ سے کہا اے استاد۔ دیکھیئے یہ کیسے کیسے  پتھر اور کیسی کیسی عمارتیں  ہیں !(۲) سیدنا عیسیٰ نے ان سے فرمایا تم ان بڑی بڑی عمارتوں کو دیکھتے ہو؟ یہاں کسی پتھر پر پتھر  باقی نہ رہے گا جو گرایا نہ جائے۔ 
ایذا رسانیاں 
	(۳) جب آپ کوہِ زیتون پر بیت اللہ کے سامنے تشریف فرماں تھے تو حضرت پطرس اور حضرت یعقوب اور حضرت یوحنا اور حضرت اندریاس نے تنہائی میں آپ سے پوچھا۔ (۴) ہمیں بتائیے کہ یہ باتیں کب ہوں گی ؟ اور جب یہ سب باتیں  پوری ہونے کو ہوں اس وقت  کا کیا نشان ہے ؟ (۵) سیدنا عیسیٰ نے  ان سے فرمایا کہ خبر دار کوئی تم کو گمراہ نہ کر دے (۶) بہتیرے  میرے نام سے آئیں گے اور کہیں گے کہ وہ میں ہی ہوں اور بہت سے لوگوں کو گمراہ کریں گے۔ (۷) جب تم لڑائیاں اور لڑائیوں کی افواہیں سنو تو گھبرا نہ جانا۔ ان کا واقع ہونا ضرور ہے لیکن اس وقت خاتمہ نہ ہو گا۔ (۸) کیونکہ قوم پر قوم اور سلطنت پر سلطنت  چڑھائی کرے گی۔ جگہ جگہ بھونچال آئیں گے اور کال پڑیں گے۔ یہ باتیں  مصیبتوں کا شروع ہوں گی۔ 
	(۹)لیکن تم خبر دار  رہو کیونکہ لوگ تم کو عدالتوں کے حوالہ کریں گے اور تم عبادت خانوں میں پیٹے جاؤ گے اور حاکموں اور بادشاہوں  کے سامنے  میری خاطر  حاضر کئے جاؤ گے تاکہ ان کے لئے گواہی ہو۔ ( ۱۰) ضرور ہے کہ  پہلے سب امتوں میں انجیل کی تبلیغ کی جائے۔ (۱۱) لیکن جب تمہیں لے جا کر حوالہ کریں تو  پہلے سے فکر نہ کرنا کہ ہم کیا کہیں بلکہ جو کچھ اس گھڑی تمہیں بتایا جائے  وہی کہنا کیونکہ  کہنے والے تم نہیں  ہو بلکہ  روحِ پاک ہے۔ (۱۲) بھائی کو بھائی اور بیٹے کو باپ قتل کے لئے  حوالہ کرے گا اور بیٹے ماں باپ کے برخلاف  کھڑے ہو کر  انہیں مروا ڈالیں گے۔ (۱۳) میرے نام کے سبب سے سب لوگ تم سے عدالت رکھیں گے مگر جو آخر تک برداشت کرے گا وہ نجات پائے گا۔ 
دہشت ناک مکر وہ چیز 
	(۱۴) پس  جب تم اس اجاڑنے والی مکروہ چیز کو اس جگہ کھڑی ہوئی دیکھو جہاں اس کا کھڑا ہونا روا نہیں (پڑھنے والا سمجھ لے )اس وقت  جو یہودیہ میں ہوں وہ پہاڑوں پر بھاگ جائیں۔ (۱۵) جو کوٹھے پر ہو وہ اپنے  گھر سے کچھ لینے کو نہ نیچے  اترے نہ اندر جائے۔ (۱۶) اور جو کھیت میں ہو وہ اپنا کپڑا لینے کو پیچھے نہ لوٹے۔ (۱۷) مگر ان پر افسوس  جو ان دنوں میں حاملہ ہوں اور جو دودھ پلاتی ہوں ! (۱۸) اور دعا کرو کہ یہ جاڑوں میں نہ ہو۔ (۱۹) کیونکہ وہ دن ایسی مصیبت کے ہوں گے کہ خلقت کے شروع سے جسے پروردگار نے خلق کیا نہ اب تک ہوئی ہے نہ کبھی ہو گی۔ (۲۰) اگر پروردگار  ان دنوں کو نہ گھٹاتا تو کوئی بشر نہ بچتا مگر ان بندوں کی خاطر  جن کو اس نے چنا ہے ان دنوں کو گھٹایا۔ (۲۱) اس وقت اگر کوئی تم سے کہے کہ دیکھو مسیح یہاں یا دیکھوں وہاں  تو یقین نہ کرنا۔ (۲۲) کیونکہ جھوٹے مسیح اور جھوٹے نبی اٹھ کھڑے ہوں گے اور نشان اور عجیب کام دکھائیں گے تاکہ  اگر ممکن ہو تو برٍگزیدہ  کو بھی گمراہ کر دیں۔ (۲۳) لیکن تم خبر دار  رہو۔ دیکھو  میں نے تم سے سب کچھ پہلے ہی کہہ دیا ہے۔ 
ابن آدم (سیدنا عیسی ٰ المسیح )کی آمد ثانی 
	(۲۴) مگر ان دنوں میں اس مصیبت  کے بعد سورج تاریک ہو جائے گا اور چاند اپنی روشنی نہ دے گا۔ (۲۵) آسمان سے ستارے گرنے لگیں گے اور جو قوتیں آسمان میں ہیں وہ ہلائی جائیں گی۔ ( ۲۶) اس وقت لوگ ابن آدم کو بڑی قدرت، عظمت، بزرگی کے ساتھ  آتے دیکھیں گے۔ (۲۷) اس وقت وہ فرشتوں  کو بھیج کر اپنے بندوں  کو زمین کی انتہا  سے آسمان کی انتہا تک چاروں طرف سے جمع کرے گا۔ 
انجیر کے درخت سے سبق 
	(۲۸) اب انجیر کے درخت سے ایک تمثیل سیکھو۔ جو نہی اس کی ڈالی  نرم ہوتی اور پتے نکلتے ہیں  تم جان لیتے ہو کہ گرمی نزدیک ہے۔ (۲۹) اسی طرح جب تم ان باتوں کو ہوتے دیکھو تو جان لو کہ  وہ نزدیک بلکہ  دروازہ پر ہے۔ (۳۰) میں تم سے سچ کہتا ہوں کہ  جب تک یہ سب باتیں نہ ہولیں یہ نسل ہر گز تمام نہ ہو گی (۳۱) آسمان اور زمین ٹل جائیں گے لیکن میری باتیں نہ ٹلیں گی۔ 
آمد ثانی کا دن اور گھڑی 
(۳۲)لیکن اس دن یا اس گھڑی کی بابت کوئی نہیں جانتا۔ نہ آسمان کے فرشتے نہ ابن اللہ  مگر اللہ و تبارک تعالیٰ۔ (۳۳) خبر دار ! جاگتے اور دعا کرتے رہو کیونکہ  تم نہیں جانتے کہ وہ وقت کب آئے گا (۳۴) یہ اس آدمی کا سا حال ہے جو پردیس گیا اور اس نے گھر سے رخصت ہوتے وقت  اپنے نوکروں کو اختیار دیا یعنی  ہر ایک  کو اس  کا کام بتا دیا اور دربان  کو حکم دیا کہ جاگتا رہے۔ (۳۵)پس  جاگتے رہو کیونکہ  تم نہیں جانتے کہ گھر کا مالک کب آئے گا۔ شام کو یا آدھی رات کو یا مرغ کے بانگ دیتے وقت یا صبح کو۔ (۳۶) ایسا نہ ہو کہ اچانک  آ کر وہ تم کو سوتے پائے۔ (۳۷) اور جو کچھ میں تم سے کہتا ہوں وہی سب سے کہتا ہوں کہ جاگتے رہو۔ 


رکوع ۱۴: سیدنا عیسیٰ المسیح کے خلاف سازش 

	(۱) دو دون کے بعد عیدِ فسح اور عیدِ فطیر ہونے والی تھی اور امام اعظم اور فقیہ  موقع ڈھونڈ رہے تھے کہ آپ کو کیسے فریب سے پکڑ کر قتل کریں۔ (۲)کیونکہ  کہتے تھے کہ عید میں نہیں۔ ایسا نہ ہو  کہ عوام الناس میں بلوا ہو جائے۔ 
بیت عنیاہ میں سیدنا عیسیٰ المسیح پر عطر انڈیلنا 
	(۳) جب آپ بیت عنیاہ میں شعمون کوڑھی کے گھر میں کھانا کھانے بیٹھے تو ایک عورت جٹا ماسی  کا بیش قیمت خالص عطر سنگ مر مر کے عطر دان میں لائی اور عطر دان توڑ کر  عطر کو آپ کے سرِ مبارک پر ڈالا۔ (۴) مگر بعض اپنے دل میں خفا ہو کر کہنے لگے یہ عطر کس لئے ضائع کیا گیا ؟ کیونکہ یہ عطر  تین سو دینار سے زیادہ کو بک کر غریبوں کو دیا جا سکتا تھا اور وہ اسے ملامت کرنے لگے۔ ( ۶) سیدنا عیسیٰ نے کہا اسے چھوڑ دو۔ اسے کیوں  دق کرتے ہو؟ اس نے میرے ساتھ بھلائی کی ہے۔ (۷) کیونکہ غریب  غربا تو ہمیشہ تمہارے پاس ہیں۔ جب چاہو ان کے ساتھ نیکی  کر سکتے ہو لیکن میں تمہارے پاس ہمیشہ نہ رہوں گا۔ (۸) جو کچھ وہ کر سکی اس نے کیا۔ اس نے دفن کے لئے میرے بدن پر پہلے ہی سے عطر ملا۔ (۹) میں تم سے سچ کہتا ہوں کہ تمام دنیا میں  جہاں کہیں انجیل  کی تبلیغ کی جائے گی  یہ بھی جو اس نے کیا اس کی یادگاری میں بیان کیا جائے گا۔ 
یہوداہ اسکر یوتی کی غداری 
	(۱۰) پھر یہوداہ اسکریوتی جو ان  بارہ میں سے تھا امام اعظم کے پاس چلا گیا تاکہ سیدنا عیسیٰ المسیح  ان کے حوالہ کر دے۔ (۱۱) وہ یہ سن کر خوش ہوئے اور اس کو روپے دینے کا اقرار کیا اور وہ موقع ڈھونڈنے لگا کہ کسی طرح قابو پا کر آپ کو پکڑوا دے۔ 
آخری فسح 
	(۱۲) عیدِ فطیر  کے پہلے دن یعنی جس روز فسح کو ذبح کیا کرتے تھے  آپ کے صحابہ کرام نے آپ سے کہا آپ کہاں چاہتے ہیں کہ ہم جا کر آپ کے لئے فسح کھانے کی تیاری کریں ؟ (۱۳) آپ نے اپنے  صحابہ کرام میں سے دو کو بھیجا اور ان سے کہا شہر میں جاؤ۔ ایک شخص  پانی کا گھڑا لئے ہوئے  تمہیں ملے گا اس کے پیچھے ہولینا۔ ( ۱۴) اور جہاں وہ داخل ہو اس گھر کے مالک سے کہنا  استاد فرماتے ہیں کہ میرا مہمان خانہ جہاں  میں اپنے صحابہ کرام کے ساتھ کھاؤں کہاں ہے ؟ (۱۵) وہ آپ تم کو ایک بڑا بالا خانہ آراستہ اور تیار دکھائے گا وہیں ہمارے لئے تیاری کرنا۔ (۱۶) پس صاحبہ کرام  چلے گئے اور شہر میں آ کر جیسا آپ نے ان سے فرمایا تھا ویسا ہی پایا اور فسح کو تیار کیا۔ 
	(۱۷) جب شام ہوئی تو آپ ان بارہ کے ساتھ آئے۔ (۱۸) جب وہ بیٹھے کھا رہے تھے تو سیدنا عیسیٰ المسیح نے فرمایا میں تم سے سچ کہتا ہوں کہ تم میں سے ایک جو میرے ساتھ کھاتا ہے  مجھے پکڑوائے گا۔ (۱۹) وہ دل گیر ہونے اور ایک ایک کر کے آپ سے کہنے لگے کیا میں ہوں ؟ (۲۰) آپ نے ان سے فرمایا کہ وہ بارہ میں سے ایک ہے  جو میرے ساتھ طباق میں ہاتھ ڈالتا ہے۔ (۲۱)کیونکہ ابن آدم تو جیسا اس کے حق میں لکھا جاتا ہی ہے لیکن اس آدمی پر افسوس جس کے وسیلہ سے ابن آدم پکڑوایا جاتا ہے ! اگر وہ آدمی پیدا نہ ہوتا تو اس کے لئے اچھا ہوتا۔ 
عشائے ربانی 
	(۲۲) وہ کھا ہی رہے تھے کہ آپ نے روٹی لی اور برکت دے کر توڑی اور ان کو دی اور فرمایا کہ لو یہ میرا بدن ہے۔ (۲۳)پھر آپ نے پیالہ لے کر شکر کیا اور ان کو دیا اور ان سبھوں نے اس میں سے پیا۔ (۲۴) آپ نے ان سے فرمایا یہ میرا وہ عہد کا خون ہے جو بہتیروں کے لئے بہایا جاتا ہے۔ (۲۵) میں تم سے سچ کہتا ہوں کہ انگور کا شیرہ  پھر کبھی نہ پیوں گا اس دن تک کہ پروردگار کی بادشاہی  میں نیا نہ پیوں۔ 
		(۲۶) پھر حمدِ باری تعالیٰ کر کے کوہِ زیتون پر تشریف لے گئے۔ 
حضرت پطرس کے انکار کی پیش گوئی 
	(۲۷) سیدنا عیسیٰ نے ان سے فرمایا تم سب ٹھوکر کھاؤ گے کیونکہ لکھا ہے کہ میں چرواہے کو ماروں گا اور بھیڑیں  پراگندہ ہو جائیں گی۔ (۲۸) مگر میں اپنے جی اٹھنے  کے بعد تم سے پہلے گلیل کو جاؤں گا۔ (۲۹) حضرت پطرس نے آپ سے کہا گو سب ٹھوکر کھائیں لیکن میں نہ کھاؤں گا۔ ( ۳۰) سیدنا عیسیٰ المسیح نے ان سے فرمایا میں تم سے سچ کہتا ہوں کہ  تم آج اسی رات مرغ کے دو بار بانگ دینے سے پہلے تین بار میرا انکار کرو گے۔ (۳۱)لیکن انہوں نے بہت زور دے کر کہا اگر آپ کے سا تھ مجھے مرنا بھی پڑے تو بھی آپ کا انکار نہ کروں گا۔ اسی طرح اور سب نے بھی کہا۔ 
گتسمنی باغ میں دعا 
(۳۲) پھر وہ ایک جگہ آئے جس کا نام گتسمنی تھا اور آپ نے اپنے صحابہ کرام سے فرمایا یہاں بیٹھے رہو جب تک میں دعا کروں۔ (۳۳) حضرت پطرس اور حضرت یعقوب اور حضرت یحییٰ کو اپنے ساتھ لے کر نہایت حیران اور بے قرار ہونے لگے۔ (۳۴) اور ان سے فرمایا میری جان نہایت غمگین ہے۔ یہاں تک کہ مرنے کی نوبت  پہنچ گئی ہے۔ تم یہاں  ٹھہرو اور جاگتے رہو۔ (۳۵) آپ تھوڑے آگے بڑھے اور زمین پر سجدہ ریز ہو کر فرمانے لگے کہ یہ گھڑی مجھ سے ٹل جائے۔ ( ۳۶) اور فرمایا اے ابا (پروردگار ) آپ سے سب کچھ ہو سکتا ہے۔ اس پیالہ کو میرے پاس سے ہٹا لے تو بھی جو میں چاہتا ہوں وہ نہیں بلکہ جو آپ چاہتے ہیں وہی ہو۔ (۳۷) پھر آپ آئے اور انہیں سوتے پا کر حضرت پطرس سے فرمایا اے شمعون تم سوتے ہو؟ کیا تم ایک گھڑی بھی نہ جاگ سکے ؟ (۳۸) جاگو اور دعا کرو تاکہ  آزمائش  میں نہ پڑو۔ روح تو مستعد  ہے مگر جسم کمزور ہے۔ (۳۹) آپ پھر تشریف لے گئے اور وہی بات کہہ کر دعا کی۔ (۴۰) پھر آپ نے  آ کر انہیں سوتے پایا کیونکہ ان کی آنکھیں نیند سے بھری تھیں اور وہ نہ جانتے تھے کہ آپ کو کیا جواب دیں۔ (۴۱)پھر تیسری بار آ کر ان سے فرمایا اب سوتے رہو اور آرام کرو۔ پس وقت آ پہنچا ہے۔ دیکھو ابن آدم گنہگاروں کے ہاتھ میں حوالہ کیا جاتا ہے۔ (۴۲) اٹھو چلیں۔ دیکھو میرا پکڑوانے والا نزدیک آ پہنچا ہے۔ 
گرفتاری 
	(۴۳) آپ یہ فرما ہی رہے تھے کہ فی الفور یہوداہ جو ان بارہ میں سے تھا اور اس کے ساتھ ایک بھیڑ تلواریں اور لاٹھیاں لئے ہوئے امام اعظم اور فقیہوں اور بزرگوں کی طرف سے آ پہنچی۔ (۴۴) آپ کے پکڑوانے والے نے انہیں یہ نشان دیا تھا کہ  جس کا میں بوسہ لو وہی ہے۔ اسے پکڑ کر حفاظت  سے لے جانا۔ (۴۵) وہ آ کر فی الفور آپ کے پاس گی اور اے کہا اے ربی ! اور آپ کے بوسے لئے۔ ( ۴۶) انہوں نے آپ پر ہاتھ ڈال کر آپ کو پکڑ لیا۔ (۴۷) ان میں سے جو پاس کھڑے تھے ایک نے تلوار کھینچ کر امام اعظم کے نوکر پر چلائی اور اس کا کان اڑا دیا۔ (۴۸) سیدنا عیسیٰ المسیح نے ان سے فرمایا کیا تم تلواریں اور لاٹھیاں لے کر مجھے ڈاکو کی طرح پکڑنے نکلے ہو ؟ (۴۹) میں ہر روز  تمہارے  پاس بیت اللہ میں درس دیتا تھا اور تم نے مجھے نہیں پکڑا۔ لیکن یہ اس لئے ہوا ہے کہ  نوشتے پورے ہوں۔ (۵۰) اس پر سب صحابہ کرام آپ کو چھوڑ کر بھا گئے۔ 
	(۵۱) مگر ایک جوان اپنے ننگے بدن پر مہین چادر اوڑھے ہوئے آپ کے پیچھے ہولیا۔ اسے لوگوں نے پکڑا۔ (۵۲) مگر وہ چادر چھوڑ کر ننگا بھاگ گیا۔ 
صدرِ عدالت کے سامنے 
	(۵۳) پھر وہ سیدنا عیسیٰ المسیح کو امام اعظم کے پاس لے گئے اور سب امام اعظم اور بزرگ اور فقیہ اس کے ہاں جمع ہو گئے۔ (۵۴) حضرت پطرس  فاصلہ پر آپ کے پیچھے پیچھے امام اعظم کے دیوان خانہ کے اندر تک گئے اور پیادوں کے ساتھ بیٹھ کر آگ تاپنے لگے۔ (۵۵) امام اعظم اور سب صدرِ عدالت  والے سیدنا عیسیٰ کو مار ڈالنے  کے لئے  آپ کے خلاف گواہی ڈھونڈنے لگے مگر نہ پائی۔ (۵۶) کیونکہ بہتیروں نے آپ پر جھوٹی گواہیاں تو دیں لیکن ان کی گواہیاں  متفق نہ تھیں۔ ( ۵۷) پھر بعض نے اٹھ کر آپ پر یہ جھوٹی  گواہی دی کہ۔ (۵۸) ہم نے اسے (یعنی سیدنا عیسیٰ) یہ کہتے سنا ہے کہ میں اس مقدس کو(یعنی بیت اللہ ) کو جو ہاتھ سے بنا ہے ڈھاؤں گا اور تین دن میں دوسرا بناؤں گا جو ہاتھ سے نہ بنا ہو۔ (۵۹) لیکن اس پر بھی ان کی گواہی  متفق نہ نکلی۔ (۶۰) پھر امام اعظم نے بیچ میں کھڑے ہو کر سیدنا عیسیٰ المسیح سے پوچھا کہ تم کچھ جواب نہیں دیتے ؟ یہ تمہارے خلاف کیا گواہی دیتے ہیں ؟(۶۱) مگر آپ خاموش ہی رہے اور کچھ جواب نہ دیا۔ امام اعظم نے آپ سے  پھر سوال کیا اور کہا کیا تم اس ستودہ کا بیٹا المسیح2 ہو؟(۶۲) سیدنا عیسیٰ نے فرمایا ہاں میں ہوں اور تم ابن آدم کو قادرِ مطلق کی دہنی طرف بیٹھے اور آسمان کے بادلوں کے ساتھ آتے دیکھو گے۔ (۶۳) امام اعظم  نے اپنے کپڑے پھاڑ کر کہا اب ہمیں  گواہوں کی کیا حاجت رہی؟ (۶۴) تم نے یہ کفر سنا۔ تمہاری کیا رائے ہے ؟ ان سب نے فتویٰ دیا کہ آپ قتل کے لائق ہیں۔ (۶۵) تب بعض آپ پر تھوکنے اور آپ کا منہ ڈھانپنے اور آپ کے مکے مارنے اور آپ سے کہنے لگے نبوت کی باتیں سناؤ! پیادوں نے آ پ کو طمانچے مار مار اپنے قبضہ میں لیا۔ 
حضرت پطرس کا انکار 
	(۶۶) جب حضرت پطرس نیچے صحن میں تھے تو امام اعظم کی لونڈی میں سے ایک وہاں آئی۔ (۷۶) اور حضرت پطرس کو آگ تاپتے  دیکھ کر آپ پر نظر کی اور کہنے لگی تم بھی اس ناصری عیسیٰ کے ساتھ تھے۔ (۶۸) آپ نے انکار کیا اور کہا کہ میں تو نہ جانتا اور نہ سمجھتا ہوں کہ تم کیا کہتی ہو۔ پھر آپ ڈیوڑھی میں گئے اور مرغ نے  بانگ دی۔ (۶۹) وہ لونڈی آپ کو دیکھ کر ان سے جو پاس کھڑے تھے پھر کہنے لگی یہ ان میں سے ہے۔ (۷۰) مگر آپ نے پھر انکار کیا اور تھوڑی دیر بعد انہوں نے  جو پاس کھڑے تھے پطرس  سے پھر کہا بیشک تم ان میں سے ہو کیونکہ تم گلیلی بھی ہو۔ (۷۱) مگر آپ لعنت کرنے اور قسم کھانے لگے کہ میں اس آدمی کو جس کا تم ذکر کرتے ہو نہیں جانتا۔ (۷۲) فی الفور  مرغ نے دوسری بار بانگ دی۔ حضرت پطرس  کو وہ بات جو سیدنا عیسیٰ  نے  آپ سے فرمائی تھی یاد آئی کہ مرغ کے دو بار بانگ دینے سے پہلے تو تم تین بار میرا انکار کرو گے اور اس پر غور کر کے آپ  رو پڑے۔ 


رکوع ۱۵:  پیکرِ معصومیت سیدنا عیسیٰ المسیح پیلاطس کے سامنے 

	(۱) فی الفور صبح ہوتے ہی امام اعظم نے بزرگوں اور فقیہوں اور سب صدر عدالت  والوں سمیت  صلاح کر کے سیدنا عیسیٰ کو بندھوایا اور لے جا کر پیلاطس کے حوالہ کیا۔ (۲)پیلاطس نے آپ سے پوچھا کیا تم یہودیوں کے بادشاہ ہو؟ آپ نے جواب میں اس سے فرمایا تم خود کہتے ہو۔ (۳) امام اعظم آپ پر بہت الزام لگاتے رہے۔ (۴) پیلاطس نے آپ سے دوبارہ سوال کر کے یہ کہا تم کچھ جواب نہیں دیتے ؟ دیکھو یہ تم پر کتنی باتوں کا الزام لگاتے ہیں ؟ (۵)سیدنا عیسیٰ نے پھر بھی کچھ جواب نہ دیا یہاں تک کہ پیلاطس نے تعجب کیا۔ 
سزائے موت کا حکم 
	(۶) پیلاطس عید پر ایک قیدی کو جس کے لئے لوگ عرض کرتے تھے ان کی خاطر چھوڑ دیا کرتا تھا۔ (۷) اور برابا نام ایک آدمی ان باغیوں کے ساتھ قید میں پڑا تھا جنہوں نے  بغاوت میں خون کیا تھا۔ (۸) بھیڑ اوپر چڑھ کر اس سے عرض کرنے لگی کہ جو تمہارا دستور ہے وہ ہمارے لئے کرو۔ (۹) پیلاطس نے انہیں یہ جواب دیا۔  کیا تم چاہتے ہو کہ میں تمہاری خاطر یہودیوں  کے بادشاہ  کو چھوڑ دوں ؟ (۱۰) کیونکہ اسے معلوم تھا کہ امام اعظم نے آپ  کو حسد سے میرے حوالہ کیا ہے۔ (۱۱) مگر امام اعظم نے بھیڑ کو ابھارا تاکہ  پیلاطس  ان کی خاطر  برابا ہی کو چھوڑ دے۔ (۱۲) پیلاطس نے دوبارہ ان سے کہا  پھر جسے تم یہودیوں کا بادشاہ کہتے ہو اس سے میں کیا کروں ؟ (۱۳) وہ پھر چلائے کہ آپ مصلوب ہوں۔ (۱۴) پیلاطس نے ان سے فرمایا کیوں اس نے کیا برائی کی ہے ؟ وہ اور بھی چلائے کہ وہ مصلوب ہو۔ (۱۵) پیلاطس نے لوگوں کو خوش کرنے کے ارادہ سے ان کے لئے برابا کو چھوڑ دیا اور سیدنا عیسیٰ کو کوڑے  لگوا کر حوالہ کیا کہ مصلوب کئے جائیں۔ 
رومی سپاہی کے ٹھٹھے اور مذاق 
	(۱۶) سپاہی آپ کو صحن میں لے گئے جو پریتور ین کہلاتا ہے اور ساری پلٹن کو بلا لائے۔ (۱۷) انہوں نے آپ کو ارغوانی چوغہ پہنایا اور کانٹوں کا تاج بنا کر آپ کے سر پر رکھا۔ (۱۸) آپ کو سلام کرنے لگے کہ اے یہودیوں کے بادشاہ آداب !۔ (۱۹) اور وہ آپ کے سر پر سر کنڈا مارتے اور آپ پر تھوکتے اور گھٹنے ٹیک ٹیک  کر آپ کو سجدہ کرتے رہے۔ (۲۰) جب آپ کو ٹھٹھوں میں اڑا چکے تو آپ پر سے ارغوانی چوغہ اتار کر آپ ہی  کے کپڑے آپ کو پہنائے۔ پھر  آپ کو مصلوب کرنے کو باہر لے گئے۔ 
تصلیب 
	(۲۱)شمعون نام ایک کرینی آدمی سکندر اور روفس  کا والد دیہات سے آتے ہوئے  ادھر سے گزرا۔ انہوں نے اسے بیگار میں پکڑا کہ آپ کی صلیب اٹھائے۔ ( ۲۲) اور وہ آپ کو مقام گلگتا پر لائے جس کا ترجمہ کھوپڑی کی جگہ ہے۔ (۲۳) اور مُر ملی ہوئی  مے آپ کو دینے لگے مگر آپ نے نہ لی۔ (۲۴) انہوں نے  آپ کو مصلوب کیا اور آپ کے کپڑوں پر قرعہ ڈال کر کہ کس کو کیا ملے انہیں بانٹ لیا۔ (۲۵) اور پہر دن چڑھا تھا جب انہوں نے  آپ کو مصلوب کیا۔ ( ۲۶) آپ کا الزام  لکھ کر آپ کے اوپر لگا دیا گیا کہ یہودیوں کا بادشاہ (۲۷) انہوں نے آپ کے ساتھ دو ڈاکوؤں کو ایک کو دہنی اور ایک آپ کی بائیں طرف مصلوب کئے۔ (۲۸) (تب اس مضمون کا وہ نوشتہ کہ آپ بدکاروں میں گنے گئے پورا ہوا )۔ (۲۹) اور راہ چلنے والے سر ہلا ہلا کر  آپ پر  لعن طعن کرتے اور کہتے تھے کہ واہ ! بیت اللہ کے ڈھانے والے اور تین دن میں بنانے والے (۳۰) صلیب پر اتر کر اپنے تئیں بچاؤ۔ (۳۱) اسی طرح امام اعظم بھی فقیہوں کے ساتھ مل کر آپس میں ٹھٹھے سے کہتے تھے آپ نے اوروں کو بچایا۔ اپنے تئیں نہیں بچا سکتے۔ (۳۲) اسرائیل کا بادشاہ مسیح اب صلیب پر سے اتر آئیں تاکہ ہم دیکھ کر ایمان لائیں اور جو آپ کے ساتھ مصلوب ہوئے تھے وہ آپ پر لعن طعن کرتے تھے۔ 
سیدنا عیسیٰ مسیح کی شہادتِ مبارک 
	(۳۳) جب دوپہر ہوئی تو تمام ملک میں اندھیرا چھا گیا اور تیسرے پہر تک رہا (۳۴) تیسرے پہر کو سیدنا عیسیٰ بڑی آواز سے چلائے کہ الوہی الوہی لما شبقتنی ؟ جس کا ترجمہ ہے اے میرے خدا اے میرے خدا  آپ نے مجھے کیوں چھوڑ دیا؟ (۲۵) جو پاس کھڑے تھے ان میں سے بعض  نے یہ سن کر کہا دیکھو وہ الیاس کو بلاتے ہیں۔ (۳۶) ایک نے دوڑ کر سپنج کو سرکہ میں ڈبویا اور سر کنڈے پر رکھ کر آپ کو چسایا اور کہا ٹھہر جاؤ۔ دیکھیں تو الیاس انہیں اتارنے آتا ہیں یا نہیں۔ (۳۷)پھر سیدنا عیسیٰ نے بڑی آواز سے چلا کر دم دے دیا۔ (۳۸) بیت اللہ کا پردہ اوپر سے نیچے تک پھٹ کر دو ٹکڑے ہو گیا۔ (۳۹) صوبہ دار آپ کے سامنے کھڑا تھا اس نے آپ کو یوں دم دیتے ہوئے دیکھ کر کہا بے شک یہ آدمی ابن اللہ ہے۔ (۴۰) اور کئی عورتیں  دوُر سے دیکھ رہی تھیں۔ ان میں مریم مگدلینی اور چھوٹے یعقوب اور یوسیس کی والدہ مریم اور سلومی تھیں۔ (۴۱) جب آپ گلیل  میں تھے تو یہ آپ کے پیچھے ہولیتی اور آپ کی خدمت  کرتی تھیں اور وہ بھی بہت سی  عورتیں  تھیں جو آپ کے ساتھ یروشلیم میں آئی تھیں۔ 
سیدنا عیسیٰ المسیح کی تدفینِ مبارک 
	(۴۲) جب شام ہو گئی تو اس کے لئے تیاری کا دن تھا جو سبت سے ایک دن پہلے ہوتا ہے۔ (۴۳) ارمتیہ  کا رہنے والا  یوسف آیا جو عزت دار مشیر اور خود بھی پروردگار کی بادشاہی کا منتظر تھا اس نے جرات سے پیلاطس کے پاس جا کر آپ کی جسمِ مبارک مانگا۔ (۴۴) پیلاطس نے تعجب کیا کہ آپ ایسے جلد وفات پا گئے اور صوبہ دار کو بلا کر آپ سے پوچھا کہ آپ کو وفات پائے ہوئے دیر ہو گئی ؟ (۴۵) جب صوبہ دار سے حال معلوم کر لیا تو جسمِ مبارک  یوسف کو دلا دی۔ (۴۶) آپ نے ایک مہین چادر مول لی اور جسمِ مبارک کواتار کر  چادر میں کفنایا اور ایک  قبر کے اندر  جو چٹان میں کھودی گئی تھی  رکھا اور قبر کے منہ پر ایک پتھر لڑھکا دیا۔ (۴۷) بی بی مریم مگدلینی اور یوسیس کی والدہ بی بی مریم دیکھ رہی تھیں  کہ آپ کہاں رکھے گئے ہیں۔

 
رکوع ۱۶: مردوں میں سے جی اٹھنا 

	(۱) جب سبت کا دن گزر گیا تو بی بی مریم مگدلینی اور حضرت یعقوب کی والدہ ماجدہ بی بی مریم اور بی بی سلومی نے خوشبودار  چیزیں مول لیں تاکہ  آ کر آپ پر ملیں۔ (۲) وہ ہفتہ کے پہلے دن بہت سویرے جب سورج نکلا ہی تھا قبر پر آئیں۔ (۳) اور آپس میں کہتی تھیں کہ ہمارے لئے پتھر کو قبر کے منہ پرسے کون لڑھکائے گا؟(۴) جب انہوں نے  نگاہ کی تو دیکھا کہ پتھر لڑھکا ہوا ہے کیونکہ  وہ بہت ہی بڑا تھا۔ (۵) قبر کے اندر جا کر  انہوں نے  ایک جوان کو سفید جامہ پہنے ہوئے دہنی طرف بیٹھے دیکھا اور نہایت  حیران ہوئیں۔ (۶)اس نے ان سے کہا ایسی حیران نہ ہو۔ تم عیسیٰ ناصری کو جو مصلوب ہوا تھا ڈھونڈتی ہو۔ وہ جی اٹھے ہیں۔ وہ یہاں نہیں ہیں۔ دیکھو یہ وہ جگہ ہے جہاں انہوں نے  عیسیٰ ناصری کو رکھا تھا۔ (۷) لیکن تم جا کر  اس کے صحابہ کرام اور پطرس سے کہو کہ وہ تم سے پہلے گلیل  کو جائیں گے۔ تم وہیں اسے دیکھو گے جیسا اس نے تم سے کہا۔ ( ۸) وہ نکل کر قبر سے بھاگیں  کیونکہ  لرزش اور ہیبت ان پر غالب آ گئی تھی اور انہوں نے  کسی سے کچھ نہ کہا کیونکہ  وہ ڈرتی تھیں۔ 
سیدنا عیسیٰ المسیح بی بی مریم مگدلینی پر ظاہر ہوتے ہیں 
	(۹) ہفتہ کے پہلے روز جب آپ سویرے جی اٹھے تو پہلے بی بی مریم مگدلینی کو جس میں سے آپ نے سات بد روحیں نکالی تھیں  دکھائی دئیے۔ (۱۰) اس نے جا کر آپ کے ساتھیوں کو جو ماتم کرتے اور روتے تھے خبر دی۔ (۱۱) انہوں نے یہ سن کر کہ آپ جیتے ہیں اس نے آپ کو دیکھا ہے یقین نہ کیا۔ 
منجیِ عالمین سیدنا عیسیٰ المسیح دو صحابہ کرام پر ظاہر ہوتے ہیں 
	(۱۲) اس کے بعد آپ دوسری صورت میں ان میں سے دو کو جب وہ دیہات  کی طرف پیدل جا رہے تھے دکھائی دیئے۔ (۱۳) انہوں نے  بھی جا کر  باقی لوگوں کو خبر دی مگر انہوں نے  ان کا بھی یقین نہ کیا۔ 
گیارہ صحابہ کرام پر ظہور 
	(۱۴) پھر آپ ان گیارہ کو بھی جب کھانا کھانے بیٹھے تھے دکھائی دیئے اور آپ  نے ان کی بے اعتقادی اور سخت دلی پر ان کو ملامت کی کیونکہ  جنہوں نے  آپ کے جی  اٹھنے  کے بعد آپ کو دیکھا تھا انہوں نے ان کا یقین نہ کیا تھا۔ (۱۵) آپ نے ان سے فرمایا تم تمام دنیا میں جا کر ساری خلق  کے سامنے انجیل کی تبلیغ کرو۔ (۱۶) جو ایمان لائے اور اصطباغ لے وہ نجات پائے گا اور جو ایمان نہ لائے وہ مجرم ٹھہرایا جائے گا۔ (۱۷) ایمان لانے والوں کے درمیان یہ معجزے ہوں گے۔ وہ میرے نام سے بد روحوں کو نکالیں گے۔ (۱۸) نئی نئی زبانیں بولیں گے۔ سانپوں کو اٹھا لیں گے اور اگر کوئی ہلاک کرنے والی چیز پئیں گے تو انہیں کچھ ضرر نہ پہنچے گا۔ وہ بیماروں پر ہاتھ رکھیں گے تو اچھے ہو جائیں گے۔ 
سیدنا عیسیٰ المسیح کا آسمان پر اٹھایا جانا 
	(۱۹) غرض مولا سیدنا عیسیٰ ان سے کلام کرنے کے بعد آسمان پر اٹھائے گئے اور پروردگار کی دہنی طرف بیٹھ گئے۔ (۲۰) پھر انہوں نے نکل کر ہر جگہ تبلیغ کی اور خداوند تعالیٰ ان کے ساتھ کام کرتے رہے اور کلام کو ان معجزوں کے وسیلہ سے جو ساتھ ساتھ ہوتے تھے ثابت کرتے رہے۔ آمین۔ 



لوقا

سیدنا عیسیٰ المسیح کی انجیل شریف
بہ مطابق راوی حضرت لوقا  طبیبؑ



رکوع ۱: تمہید

(۱) چونکہ بہت سے لوگوں نے فیصلہ کیا ہے کہ  ان باتوں کو جو ہمارے درمیان واقع ہوئی ہیں سلسلہ وار بیان کریں (۲)خصوصاً  ان باتوں کو جنہیں کلام کے خادموں نے جو شروع سے ان کے چشم دید گواہ تھے ہم تک پہنچایا۔ (۳)اس لئے۔ اے معزز  تھیفلس ! میں نے خود شروع سے ہر بات کی خوب  تحقیق  کی اور مناسب سمجھا کہ  سب باتوں کو ترتیب  وار تحریر کر کے آپ کی خدمت میں پیش کروں (۴)تاکہ آپ کو معلوم ہو جائے کہ جن باتوں کی آپ نے تعلیم پائی ہے وہ کس قدر پختہ ہیں۔ 
حضرت یحیی کی ولادت کی پیش گوئی
(۵)یہودیہ کے بادشاہ ہیرودیس کے زمانہ میں ایک امام تھے جن کا نام حضرت  زکریا ؑ ۔ وہ ابی یاہ کے فرقہ امامت سے تعلق رکھتے تھے۔ ان کی زوجہ محترمہ حضرت الیشبعؑ  بھی حضرت ہارون ؑ  کی آل سے تھیں۔ (۶) وہ دونوں اللہ و تبارک تعالیٰ کی نظر میں  متقی اور پرہیز گار تھے اور پروردگارِ عالم کے تمام احکام اور قوانین پر  پوری طرح عمل پیرا تھے۔ (۷) لیکن وہ دونوں اولادِ نرینہ سے محروم تھے کیونکہ حضرت الیشبع ؑ  بانجھ تھیں اور آپ دونوں عمر رسیدہ  بھی تھے۔ 
(۸)ایک دفعہ حضرت زکریا ؑ  کے فرقہ کی باری پر جب وہ پروردگار کے حضور امامت کے فرائض انجام دے رہے تھے۔ (۹)تو امامت کے دستور کے مطابق آپ کے نام کا قرعہ نکلا کہ وہ بیت اللہ میں جا کر  لوبان جلائیں۔ (۱۰)جب لوبان جلانے کا وقت آیا اور عبادت کرنے والے باہر جمع ہو کر دعا کر رہے تھے (۱۱)تو اللہ و تبارک تعالیٰ کا ایک فرشتہ  حضرت زکریاؑ  کو لوبان کے مذبح کی داہنی طرف کھڑا دکھائی دیا۔ (۱۲)حضرت زکریاؑ  اسے دیکھ کر گھبرا گئے اور آپ پر دہشت  طاری ہو گئی، (۱۳)لیکن فرشتہ نے آپ سے مخاطب ہو کر فرمایا:زکریا ڈرو مت، تمہاری دعا بارگاہِ الٰہی میں سنی گئی ہے۔ تمہاری بیوی الیشبع سے تمہارے لئے ایک بیٹا پیدا ہو گا اور تم اس کا نام یحییٰ رکھنا، (۱۴) وہ تمہارے لئے خوشی اور مسرت کا باعث ہو گا اور بہت سے لوگ ا س کی ولادت سے خوش ہوں گے۔ (۱۵)کیونکہ وہ پروردگارِ عالم کی نظر میں صاحبِ عظمت ٹھہرے گا۔ وہ مے اور شراب سے ہمیشہ دور رہے گا اور اپنی ماں کے پیٹ ہی سے روحِ پاک سے معمور ہو گا۔ (۱۶) وہ بنی اسرائیل  میں بہت سے افراد کو پروردگار کی طرف جو ان کا  رب ہے واپس لے آئے گا۔ (۱۷)اور الیاس نبی کی روح اور قوت میں اس کے آگے آگے چلے گا تاکہ  والدوں کے دل ان کی اولاد کی طرف اور نا فرمانوں  کو متقی اور پرہیز گاروں کی طرف پھیر دے اور پروردگار کے لئے مستعد امت تیار کر دے۔ 
(۱۸)حضرت زکریا ؑ  نے فرشتے سے کہا :میں کیسے یقین کروں ؟ میں تو بوڑھا ہوں اور میری زوجہ بھی عمر رسیدہ ہے۔ (۱۹)فرشتہ نے فرمایا: میں جبرائیل ہوں، میں رب العالمین کے حضور کھڑا رہتا ہوں مجھے اس لئے بھیجا گیا ہے کہ میں تم سے کلام کروں اور تمہیں  یہ خوشخبری سناؤں۔ (۲۰) اور دیکھو ! جب تک یہ باتیں  وقوع نہیں ہوتیں تمہاری زبان بند رہے گی اور تم بول نہ سکو گے کیونکہ تم نے میری ان باتوں کا جو اپنے وقت پر پوری ہونگی یقین نہ کیا۔ (۲۱)اِس دوران لوگ حضرت زکریاؑ کا انتظار کر رہے تھے اور حیران تھے کہ انہیں بیت اللہ میں اتنی دیر کیوں ہو رہی ہے۔ (۲۲) جب آپ باہر  تشریف لائے  تو آپ سے بولا نہ جا سکا۔ وہ سمجھ گئے کہ آپ پر بیت اللہ میں وحیِ خدا نازل ہوئی ہے کیونکہ آپ اشارہ کرتے تھے لیکن بول نہ سکتے تھے۔ 
(۲۳)جب آپ کی امامت کے دن پورے ہو گئے تو آپ گھر تشریف لے گئے۔ (۲۴)اس کے بعد آپ کی زوجہ محترمہ حضرت الیشبع حاملہ ہو گئیں اور آپ نے خود  کو پانچ مہینوں تک یہ کہہ کر چھپائے رکھا کہ (۲۵)یہ کام اللہ و تبارک تعالیٰ نے ان دنوں کیا جب اس نے مجھ پر نظر کی اور مجھے لوگوں میں رسوا اور شرمندہ ہونے سے بچا لیا۔ 
سیدنا عیسیٰ مسیح کی ولادت کی پیش گوئی
(۲۶)چھٹے مہینے اللہ و تبارک تعالیٰ نے  حضرت جبرائیل ؑ  کو گلیل کے ایک شہر  ناصرت میں ایک کنواری کے پاس بھیجا۔ (۲۷) جن کی منگنی حضرت یوسف  نامی کے ایک شخص سے ہو چکی تھی۔ جو حضرت داؤد ؑ  کی نسل سے تھے۔ اس کنواری کا نام حضرت مریم بتولہ تھا۔ (۲۸)فرشتہ نے آپ کے پاس آ کر کہا سلام وعلیکم  و رحمۃ اللہ وبارکاتی۔ تم پر  بڑا فضل ہوا ہے، پروردگار تمہارے ساتھ ہیں۔ 
(۲۹)حضرت مریم صدیقہ فرشتہ کا یہ کلام سن کر گھبرائیں اور سوچنے لگیں کہ یہ کیسا سلام ہے۔ (۳۰)لیکن فرشتہ نے آ پ سے فرمایا: مریم تم خوف نہ کرو تم پر پروردگار کی مہربانی ہوئی ہے۔ (۳۱)تم حاملہ ہو گی اور تمہارے بیٹا پیدا ہو گا تم اس کا نام عیسیٰ رکھنا۔ (۳۲) وہ بزرگ ہو گا اور  پروردگار کا محبوب کہلائے گا، رب العالمین اس کے باپ داؤد کا تخت اسے دیں گے۔ (۳۳) اور وہ آل یعقوب کے گھرانے پر ہمیشہ تک حکمرانی کرے گا۔ اور اس کی بادشاہی  کبھی ختم نہ ہو گی۔ 
(۳۴)حضرت مریم نے فرشتہ سے یہ پوچھا کہ یہ کس طرح ہو گا ؟ میں تو کنواری ہوں۔ (۳۵)فرشتہ نے جواب دیا کہ روحِ پاک تم پر نازل ہو گی اور خدا تعالیٰ کی قدرت تم پر سایہ ڈالے گی، اس لئے وہ مقدس جو پیدا ہو گا خدا تعالیٰ کا محبوب کہلائے گا۔ (۳۶)اور دیکھو ! تمہاری رشتہ دار الیشبع کے بھی بڑھاپے میں بیٹا ہونے والا ہے اور جسے لوگ بانجھ کہتے تھے  وہ چھ ماہ سے حاملہ ہے۔ (۳۷)کیونکہ پروردگار کے نزدیک  کچھ بھی غیر ممکن نہیں۔ (۳۸)حضرت مریم صدیقہ نے جواب دیا : میں پروردگار کی بندی ہوں، جیسا آپ نے فرمایا ہے اللہ کرے ویسا ہی ہو ! تب فرشتہ ان کے پاس سے چلا گیا۔ 
حضرت مریم  بتولہ اور حضرت الیشبع کی ملاقات
(۳۹)انہی دنوں میں حضرت مریم تیار ہو کر جلدی سے یہودیہ کے پہاڑی علاقہ کے ایک شہر کو گئیں (۴۰)اور حضرت زکریا ؑ  کے گھر میں داخل ہو کر حضرت الیشبع کو سلام کیا۔ (۴۱) جب حضرت الیشبع نے حضرت مریم بتولہ کا سلام سنا تو بچہ ان کے رحم میں اچھل پڑا اور حضرت الیشبع روحِ پاک سے بھر گئیں (۴۲) اور بلند آواز پکار کر کہنے لگی:تم عورتوں میں مبارک ہیں اور تمہارے کے پیٹ کا پھل مبارک ہے۔ (۴۳)اور مجھ پر  یہ فضل کس لئے ہوا کہ میرے مولا کی ماں میرے پاس آئیں ؟(۴۴)کیونکہ دیکھو! جونہی تمہارے سلام کی آواز میرے کانوں میں پہنچی بچہ خوشی کے مارے میرے پیٹ میں اچھل پڑا۔ (۴۵)مبارک ہے وہ جو ایمان لائی  کہ پروردگار نے جو کچھ اسے کہا  وہ پورا ہو کر رہے گا۔ 
حضرت مریم صدیقہ کا گیت 
(۴۶)اور حضرت مریم نے کہا:
میری جان پروردگار کی تعظیم کرتی ہے۔ 
(۴۷)اور میری روح میرے نجات دینے والے خدا سے خوش ہوئی۔ 
(۴۸)کیونکہ اس نے اپنی کنیز کی پست حالی پر نظر کی۔ 
دیکھو! اب سے لے کر ہر زمانہ کے لوگ مجھے مبارک کہیں گے۔ 
(۴۹)کیونکہ خدائے قادر نے میرے لئے بڑے بڑے کام کئے ہیں اور اس کا نام پاک ہے۔ 
(۵۰)اس کی رحمت  اس سے ڈرنے والوں پر نسل بہ نسل جاری رہتی ہے۔ 
(۵۱)اس نے اپنے بازو سے عظیم کام کئے ہیں۔ جو اپنے آپ کو بڑا سمجھتے تھے۔ اس نے انہیں تتر بتر کر دیا۔ 
(۵۲)اس نے حاکموں کو ان کے تخت  سے نیچے گرا دیا۔ اور پست حالوں کو اوپر اٹھا دیا۔ 
(۵۳)اس نے بھوکوں کو اچھی چیزوں سے سیر کر دیا۔ لیکن دولت مندوں کو خالی ہاتھ لوٹا دیا۔ 
(۵۴)اس نے اپنے خادم اسرائیل کی دستگیری کی اپنی اس رحمت کی یادگاری میں 
(۵۵)جس کا اس نے  ہمارے باپ دادا سے، ابراہیم سے اور اس کی آل اولاد سے وعدہ کیا تھا کہ وہ ان پر ہمیشہ تک ہوتی رہے گی۔ 
(۵۶)اور حضرت مریم تقریباً تین ماہ تک حضرت الیشبع کے ساتھ رہیں اور پھر اپنے گھر لوٹ گئیں۔ 
حضرت یحییٰؑ  کی ولادت
(۵۷)حضرت الیشبع کے وضعِ حمل کا وقت آ پہنچا اور آپ کے بیٹا پیدا ہوا۔ (۵۸)آپ کے پڑوسیوں اور رشتہ داروں نے یہ سن کر کہ پروردگارِ عالم نے آپ پر بڑا کرم کیا ہے  آپ کے ساتھ  مل کر خوشی منائی۔ 
(۵۹)آٹھویں دن وہ بچے کا ختنہ کرنے کے لئے آئے اور اس کا نام اس کے والد کے نام پر زکریا رکھنا چاہتے تھے۔ (۶۰)لیکن اس کی ماں بول اٹھی اور کہنے لگی نہیں اس کا نام یحییٰ ہو گا۔ (۶۱) انہوں نے اس سے کہا : تمہارے خاندان میں کوئی  بھی اس نام کا نہیں (۶۲)تب انہوں نے اس کے والد سے اشاروں میں پوچھا کہ تم بچے کا نام کیا رکھنا چاہتے ہو؟ (۶۳)اس نے تختی منگوائی اور اس پر یہ لکھ کر کہ " اس کا نام یحییٰ ہے۔ " سب کو حیرت میں ڈال دیا۔ (۶۴) اسی  دم حضرت زکریا ؑ  کی زبان کھل گی اور بولنے اور پروردگار کی حمدو تمجید کرنے لگے۔ (۶۵)اس واقعہ سے پڑوس کے تمام لوگوں پر دہشت چھا گئی اور یہودیہ کے تمام پہاڑی علاقوں میں ان باتوں کا چرچا ہونے لگا۔ (۶۶)اور سننے والے حیران ہو کر سوچتے تھے کہ یہ بچہ بڑا ہو کر کیا بنے گا کیونکہ پروردگار کی قدرت ابھی سے اس کے ساتھ ہے ؟
حضرت زکریا ؑ  کا گیت
(۶۷)تب حضرت زکریا ؑ  روحِ پاک سے بھر گئے اور نبوت کرنے لگے کہ 
(۶۸)اسرائیل کے پروردگار کی حمد ہو!
کیونکہ اس نے آ کر اپنے لو گوں کو رہائی دی ہے۔ 
(۶۹)اس نے اپنے خادم داؤد کے گھرانے میں ایک طاقتور نجات دہندہ کو برپا کیا ہے۔ 
(۷۰)جیسا اس نے اپنے پاک نبیوں کی معرفت کہا تھا جو پرانے وقتوں سے ہوتے آئے ہیں۔ 
(۷۱)تاکہ ہم اپنے دشمنوں سے اور کینہ رکھنے والوں سے  نجات پائیں۔ 
(۷۲)اور وہ ہمارے  باپ دادا پر رحم کرے اور اپنے پاک عہد کو یاد فرمائے۔ 
(۷۳)یعنی اس قسم کو اس نے ہمارے آباء و  اجداد حضرت ابراہیم سے کھائی تھی۔ 
(۷۴)تاکہ وہ ہمیں توفیق عطا فرمائے۔ 
کہ ہم اپنے دشمنوں کے ہاتھ سے رہائی پا کر  کسی بھی خوف کے بغیر 
(۷۵)اس کے حضور  زندگی بھر 
پاکیزگی اور پرہیزگاری سے عبادت کرتے رہیں۔ 
(۷۶)اور یہ بچہ !
خدا تعالیٰ کا نبی کہلائے گا۔ 
کیونکہ تو پروردگارِ عالم کے آگے آگے چل کر اس کی راہیں تیار کرے گا؟ (۷۷)تاکہ اس کے لوگوں کو اس نجات کا علم عطا ہو 
جو گنا ہوں کی معافی سے حاصل ہوتی ہے۔ 
(۷۸)ہمارے پروردگار کی اس بڑی رحمت کی وجہ سے ہم پر عالم بالا کا آفتاب طلوع ہو گا۔ 
(۷۹)تاکہ ان کو جو تاریکی اور موت کے سایہ میں بیٹھے ہیں روشنی بخشے اور ہمارے قدموں کو سلامتی  کی راہ پر ڈالے۔ 
(۸۰)اور وہ بچہ بڑھتا گیا اور روحانی طور پر قوت پاتا گیا اور اسرائیل پر ظاہر ہونے کے دن تک بیابان میں رہا۔ 


رکوع ۲: سیدنا عیسیٰ مسیح کی ولادتِ مبارک

(۱)ان دنوں قیصر اوگستس کی طرف سے  فرمان جاری ہوا کہ  رومی حکومت  کی ساری  رعایا کے نام لکھے جائیں (۲)، ( یہ پہلی اسم نویسی  تھی جو سوریا کے حاکم کورینس  کے عہد حکومت میں ہوئی )(۳) اور سب لو گ نام لکھوانے  کے لئے  اپنے اپنے شہر کو گئے۔ 
(۴)حضرت یوسف ؑ   بھی گلیل کے شہر ناصرت سے یہودیہ میں حضرت داؤدؑ   کے شہر بیت لحم کو روانہ ہوئے۔ کیونکہ آپ حضرت داؤد کے گھرانے اور آل اولاد سے تھے (۵)تاکہ وہاں اپنی منگیتر حضرت مریم  کے ساتھ جو حاملہ تھیں نام لکھوائیں۔ (۶)جب وہ وہاں  تھے تو حضرت مریم بتولہ  وضعِ حمل کا وقت آ پہنچا۔ (۷)اور ان کے پہلوٹھا بیٹا پیدا ہوا۔ آپ نے اسے کپڑے میں لپیٹ کر چرنی میں رکھ دیا کیونکہ ان کے لئے  سرائے میں جگہ نہ تھی۔ 
چرواہے اور فرشتے 
(۸) کچھ چرواہے  رات کے وقت ایک میدان میں اپنے ریوڑ کی نگہبانی کر رہے تھے۔ (۹) پروردگار  کا فرشتہ  ان پر ظاہر ہوا اور پروردگار کی بزرگی ان کے چاروں طرف چمکنے لگی۔ وہ بری طرح ڈر گئے۔ (۱۰) لیکن فرشتہ  نے ان سے کہا : ڈرو مت کیونکہ میں تمہیں بڑی خوشی کی بشارت دیتا ہوں جو ساری امت کے لئے ہو گی کہ آج(۱۱) داؤد کے شہر میں تمہارے لئے ایک نجات دینے والا پیدا ہوا ہے یعنی عیسی مسیح (۱۲)اور اس کا  تمہارے لئے یہ نشان ہو گا کہ تم ایک بچے کو کپڑے میں لپٹا اور چرنی میں پڑا ہوا پاؤ گے۔ 
(۱۳)یکایک آسمان سے فرشتوں کا ایک لشکر اس فرشتے کے ساتھ ظاہر ہوا۔ فرشتے پروردگارِ عالم کی تمجید کر رہے تھے اور کہہ رہے تھے کہ (۱۴)عرشِ معلیٰ پر رب العالمین کی تمجید ہو اور زمین ان آدمیوں کو جن سے وہ راضی ہے صلح اور سلامتی حاصل ہو۔ 
(۱۵)جب فرشتے ان کے پاس سے آسمان پر چلے گئے تو چرواہوں نے آپس میں کہا : آؤ ہم بیت لحم کو چلیں اور جس واقعہ کی خبر پروردگارِ عالم نے ہمیں دی ہے اسے دیکھیں۔ (۱۶)لہذا وہ جلدی سے روانہ ہوئے اور حضرت مریم بتولہ اور حضر یوسف ؑ  اور بچے کو جو چرنی میں پڑا تھا دیکھا۔ (۱۷) اور انہیں دیکھ کر وہ بات جو انہیں اس بچے کے بارے میں کہی گئی تھی مشہور کر دی۔ (۱۸)چرواہوں کی باتیں سن کر سارے  لو گ تعجب کرنے لگے۔ (۱۹)لیکن حضرت مریم بتولہ ساری باتوں کو دل میں رکھ کر  ان پر غور کرنے لگیں۔ (۲۰)اور چرواہے  جیسا انہیں  بتایا گیا تھا ویسا ہی سب کچھ دیکھ کر اور سن کر اللہ و تبارک تعالیٰ کی حمد و تمجید کرتے ہوئے واپس چلے گئے۔ 
سیدنا عیسیٰ مسیح کا بیت اللہ میں پیش کیا جانا
(۲۱)آٹھویں دن جب ان کے ختنہ کا وقت آیا تو ان کا نام عیسیٰ رکھا گیا۔ یہ وہی ہے نام ہے جو فرشتہ نے حضرت مریم بتولہ کے حاملہ ہونے سے پہلے دیا تھا۔ 
(۲۲)جب حضرت موسیؑ  کی شریعت کے مطابق  ان کے طہارت کے دن پورے ہو گئے تو حضرت یوسف ؑ  اور حضرت مریم صدیقہ  انہیں (یعنی سیدنا عیسیٰ) کو یروشلم لے گئے تاکہ انہیں  پروردگار کی بارگاہ میں پیش کریں (۲۳) (جیسا کہ پروردگار کی شریعت  میں لکھا ہوا ہے کہ ہر پہلو ٹھا  پروردگار کے لئے پارسا ٹھہرے گا)۔ (۲۴) اور الٰہی شریعت کے مطابق  قمریوں کا ایک جوڑا  یا کبوتر کے دو بچے  قربانی کے لئے لائیں۔ 
(۲۵)اس وقت یروشلم میں ایک  آدمی تھا جس کا نام شمعون تھا۔ وہ بڑا متقی اور پرہیزگار تھا وہ اسرائیل  کے تسلی پانے کی راہ دیکھ رہا تھا اور روحِ پاک اس پر تھا۔ (۲۶) پاک روح  نے اسے آگاہ کر دیا تھا کہ جب تک  وہ پروردگار کے مسیح کو دیکھ نہ لے گا مرے گا نہیں۔ (۲۷)وہ روحِ پاک کی ہدایت سے بیت اللہ میں آیا اور جب  کے  سیدنا عیسیٰ مسیح کے والدین اسے اندر لائے تاکہ شریعت کے فرائض انجام دیں (۲۸)تو شمعون نے انہیں گود میں لیا اور پروردگار کی حمد کر کے کہنے لگا: (۲۹)اے مالک تو اپنے وعدہ کے مطابق ا ب اپنے خادم کو سلامتی سے رخصت کرتا ہے۔ 
(۳۰)کیونکہ  میری آنکھوں نے آپ کی نجات دیکھ لی ہے۔ 
(۳۱) جسے آپ نے ساری امتوں کے سامنے تیار کیا ہے 
(۳۲)وہ غیر یہودیوں کے لئے انکشاف کا نور اور آ پ کی امت اسرائیل کی عظمت بنے گا۔ 
(۳۳)اور سیدنا مسیح کے والدین ان باتوں کو آپ کے بارے میں کہی جا رہی تھیں تعجب سے سن رہے تھے۔ 
(۳۴)جب شمعون نے انہیں برکت دی اور آپ کی والدہ ماجدہ حضرت مریم صدیقہ  سے کہا : دیکھو یہ طے ہو چکا ہے کہ یہ بچہ اسرائیل میں بہت سے لوگوں کے زوال اور عروج کا باعث ہو گا اور ایسا نشان بنے گا  جس کی مخالفت کی جائے گی (۳۵)تاکہ بہت سے دلوں کے اندیشے  ظاہر ہو جائیں اور غم کی تلوار تمہاری جان کو بھی چھید ڈالے گی۔ 
(۳۶)وہاں ایک عورت بھی تھی جو نبیہ تھی۔ اس کا نام حنہ تھا وہ آشر کے قبیلہ کے ایک شخص فنوایل  کی بیٹی تھی۔ وہ بڑی عمر رسیدہ تھی اپنی شادی کے بعد سات سال تک  اپنے شوہر  کے ساتھ رہی تھی۔ (۳۷)اب وہ بیوہ تھی اور چوراسی برس  کی ہو چکی تھی۔ وہ بیت اللہ سے جدا نہ ہوتی تھی بلکہ رات دن روزوں اور دعاؤں کے ساتھ بندگی خدا میں لگی رہتی تھی۔ (۳۸)اس وقت وہ بھی وہاں آ کر پروردگار کا شکر ادا کرنے لگی اور ان سب سے جو یروشلم کی رہائی کے منتظر تھے اس بچہ کے بارے میں گفتگو کرنے لگی۔ 
(۳۹)جب حضرت یوسف ؑ  اور حضرت مریم صدیقہ نے شریعت الٰہی کے مطابق سارے کام انجام دے چکے تو گلیل میں اپنے شہر ناصرت کو لوٹ گئے۔ (۴۰)اور سیدنا عیسیٰ مسیح بڑھتے اور قوت پاتے گئے اور حکمت سے معمور ہوتے گئے اور پروردگار کی بخشش ان پر تھی۔ 
بارہ سالہ سیدنا عیسیٰ مسیح بیت اللہ میں 
(۴۱)آپ کے و الدین ہر سال عید فسح کے لئے یروشلم جایا کرتے تھے۔ (۴۲)جب آپ بارہ سال کے ہو گئے تو وہ آپ کو عید کے دستور کے مطابق یروشلم لے گئے۔ (۴۳)جب عید کے دن گزر گئے تو آپ کے والدین واپس چلے گئے۔ لیکن آپ  یروشلم میں رہ گئے اور آپ کے والدین  کو اس بات کا پتا نہ تھا۔ (۴۴)ان کا خیال تھا کہ آپ قافلہ کے ساتھ ہیں۔ لہذا وہ ایک منزل آگے نکل گئے اور آپ کو اپنے رشتہ داروں اور دوستوں میں ڈھونڈنے لگے۔ (۴۵)جب آپ نہیں ملے تو آپ کی جستجو میں یروشلم واپس آئے۔ (۴۶)تین دن کے بعد انہوں نے آپ کو بیت اللہ کے اندر دینی معلموں کے درمیان بیٹھے ہوئے ان کی سنتے اور ان سے سوال کرتے پایا (۴۷)اور جو لوگ آ پ کی باتیں سن رہے تھے وہ آپ کی ذہانت اور آپ کے جوابوں پر متعجب تھے۔ (۴۸)جب آپ کے والدین نے آپ کو دیکھا تو انہیں حیرت ہوئی۔ آپ کی والدہ ماجدہ نے آپ سے فرمایا: بیٹا تم نے ہم سے ایسا کیوں کیا ؟ تمہارے والد اور میں تمہیں  ڈھونڈتے ڈھونڈتے پریشان ہو گئے ۴۹)آپ نے ان سے پوچھا: آپ مجھے کیوں ڈھونڈتے پھرتے تھے ؟ کیا آپ کو معلوم نہ تھا کہ میرا اپنے پروردگار کے گھر میں ( یعنی بیت اللہ) ہونا ضروری ہے۔ (۵۰)لیکن وہ سمجھ نہ پائے کہ وہ ان سے کیا فرما رہے ہیں۔ 
(۵۱)تب آپ ان کے ساتھ روانہ ہو کر ناصرت میں آئے اور ان کے تابع رہے اور آپ کی والدہ ماجدہ نے یہ ساری باتیں  اپنے دل میں رکھیں۔ (۵۲)اور سیدنا عیسیٰ مسیح حکمت اور قد و قامت  میں بڑھتے اور خدا اور انسان کی نظر میں مقبول ہوتے چلے گئے۔ 


رکوع ۳: حضرت یحییٰ اصطباغی  کی تبلیغ

(۱)قیصر تبریس کی دورِ حکومت کے پندرھویں برس جب پینطس پلاطس  یہودیہ کا گورنر تھا اور ہیرودیس  گلیل کے چوتھائی حصہ پر اور اس کا بھائی فلپس  ایتوریہ اور ترخونی تس کے چوتھائی حصہ اور لسانیاس ابلینے  کے چوتھائی حصہ پر حکمران تھے ۔ (۲) حنا اور کائفا امامِ اعظم تھے۔ اس وقت پروردگار کا کلام بیابان میں حضرت زکریا ؑ  کے بیٹے  حضرت یحییٰ ؑ  پر نازل ہوا۔ (۳) اور وہ یردن کے ارد گرد  کے علاقوں میں  جا کر گناہوں کی معافی کے لئے  توبہ کے اصطباغ کی تبلیغ کرنے لگے۔ (۴)جیسا کہ حضرت یسعیاہؑ  کے صحیفہ میں لکھا ہے :
بیابان میں کوئی پکار رہا ہے 
پروردگار کے لئے راہ تیار کرو
اس کے لئے سیدھے راستے بناؤ 
(۵) ہر گھاٹی بھر دی جائے گی 
اور ہر پہاڑ اور ٹیلا نیچا کر دیا جائے گا۔ 
نیز  راستے سیدھے کر دئیے جائیں گے 
اور نا ہموار  راہیں  ہموار بنا دی جائیں گی۔ 
(۶) اور تمام بشر خدا کی نجات دیکھیں گے۔ 
(۷)حضرت یحییٰ ان لوگوں سے جو گروہ در گروہ آپ کے پاس اصطباغ  لینے کے لئے آتے تھے یہ کہتے تھے :
اے سانپ کے بچو ! 
تمہیں کس نے آگاہ کر دیا کہ آنے والے غضب سے بھاگ نکلو؟
(۸) توبہ کے لائق پھل لاؤ 
اور آپس میں یہ کہنا شروع نہ کرو کہ ہم آل ابراہیم میں سے ہیں۔ کیونکہ میں تم سے کہتا ہوں کہ خدا ابراہیم کے لئے ان پتھروں سے اولاد پیدا کر سکتا ہے۔ 
(۹) اور درختوں کی جڑ پر پہلے ہی سے کلہاڑا رکھ دیا گیا ہے۔ پس جو درخت  اچھا پھل نہیں لاتا وہ کاٹا اور آگ میں ڈالا جاتا ہے۔ 
(۱۰)لوگوں نے آپ سے دریافت کیا کہ آخر ہم کیا کریں ؟ (۱۱) حضرت یحییٰ نے جواب دیا : جس کے پاس دو کرتے ہوں، اس کے ساتھ جس کے پاس ایک بھی نہ ہو بانٹ لے اور جس کے پاس کھانا ہو وہ بھی  ایسا ہی کرے (۱۲) اور ٹیکس لینے والے بھی اصطباغ لینے آئے اور پوچھنے لگے : استاد محترم ہم کیا کریں ؟ (۱۳) آپ نے ان سے کہا : جتنا لینے کا تمہیں اختیار دیا گیا ہے اس سے زیادہ نہ لو (۱۴)تب بعض سپاہیوں نے بھی پوچھا کہ ہم کیا کریں ؟اور آپ نے ان سے یہ بھی فرمایا: کسی پر جھوٹا الزام مت لگاؤ اور نہ ڈرا دھمکا کر کسی سے کچھ لو۔ اپنی تنخواہ پر قناعت کرو۔ 
(۱۵)جب لوگ بڑے شوق سے منتظر تھے اور دل ہی دل میں سوچ رہے تھے ہو نہ ہو یہ یحییٰ ہی مسیح ہے (۱۶) تو حضرت یحییٰ نے جواب دیتے ہوئے فرمایا: میں تو تمہیں پانی سے اصطباغ دیتا ہوں  لیکن وہ مجھ سے بھی زیادہ زور آور ہیں اور آنے والے ہیں۔ میں تو اس  لائق بھی نہیں کہ ان کی جوتیوں کے تسمے کھول سکوں۔ وہ تمہیں پاک روح اور آگے سے اصطباغ دیں گے۔ (۱۷) ان کا چھاج ان کے ہاتھ میں ہے اور وہ اپنے کھلیان کو خوب صاف کریں گے اور گیہوں کو اپنے کھوتے میں جمع کریں گے اور بھوسے کو اس کی آگ میں جلائیں گے جو بجھتی ہی نہیں۔ (۱۸)اور حضرت یحییٰ  انہیں نصیحت کے طور پر  بہت سی  باتیں بتاتے اور خوشخبری سناتے رہے۔ (۱۹)ہیرودیس چوتھائی  علاقہ پر حکمران تھا۔ حضرت یحییٰ نے سرزنش کی تھی کیونکہ اس نے اپنے بھائی فلپس کی بیوی سے شادی کر لی تھیں اور دوسری بہت سے بد کاریاں بھی کی تھیں۔ (۲۰) اس نے سب سے بری حرکت یہ کی تھی کہ حضرت یحییٰ کو قید میں ڈلوا دیا۔ 
سیدنا عیسی ٰ مسیح کا اصطباغ اور شجرۂ نسب
(۲۱)جب سب لوگ اصطباغ لے رہے تھے تو سیدنا عیسیٰ مسیح نے بھی اصطباغ لیا اور جب آپ دعا کر رہے تھے تو آسمان کھل گیا(۲۲) اور پاک روح جسمانی صورت میں کبوتر کی مانند  آپ پر نازل ہوا اور آسمان سے ایک آواز آئی : تم میرے پیارے محبوب ہو تم سے میں بہت خوش ہوں۔ 
(۲۳)جب سیدنا عیسیٰ مسیح  اپنی تبلیغ شروع کی  تو آپ تقریباً تیس برس کے تھے۔ آپ حضرت یوسف کے بیٹے سمجھے جاتے تھے جو عیلی کے بیٹھے۔ (۲۴) وہ متات کا، وہ لاوی کا  وہ ملکی کا وہ ینا کا اور وہ یوسف  کا بیٹا تھا (۲۵) وہ متت یاہ کا وہ عاموس کا، وہ ناحوم کا اور وہ اسلیاہ کا اور وہ نوگہ کا بیٹا تھا(۲۶)وہ ماعت کا وہ متتیاہ کا وہ شمعی کا وہ یوشخ کا اور وہ یوداہ کا بیٹا تھا (۲۷) وہ یحییٰ کا وہ ریسا کا وہ زربابل کا، وہ سیالتی ایل کا ، اور وہ نیری کا بیٹا تھا، (۲۸)وہ ملکی کا وہ ادی کا، وہ  قوسام کا، وہ المودام کا اور وہ دعیر کا بیٹا تھا، (۲۹)وہ یشوع کا، وہ الیعزر کا، وہ یوریم کا، وہ متات کا، اور وہ لاوی کا بیٹا تھا(۳۰)وہ شمعون کا، وہ یہوداہ کا، وہ یوسف کا، وہ یوتام کا اور وہ  الیاقیم کا بیٹا تھا (۳۱)وہ ملیاہ کا، وہ مناہ کا وہ متتاہ کا وہ ناتن کا اور وہ داؤد کا بیٹا تھا۔ (۳۲) وہ یسی کا، وہ عوبید کا وہ بوعز کا وہ سلمون کا اور وہ خمسون  کا بیٹا تھا۔ (۳۳)وہ عمینداب  کا وہ ارنی کا، وہ حصرون کا وہ فارص کا اور وہ یہوداہ کا بیٹا تھا۔ (۳۴)وہ یعقوب کا وہ اضحاق کا وہ ابراہام کا وہ تارہ کا اور وہ نحور کا بیٹا تھا۔ (۳۵) وہ سروج کا وہ روعوکا وہ فلج کا وہ عبر کا اور سلح کا بیٹا تھا (۳۶)وہ قینان  کا وہ ارفکسد کا وہ سم کا وہ نوح کا اور وہ لمک کا بیٹا تھا (۳۷)وہ متوسلح کا وہ حنوک کا وہ یا رد کا، وہ مہلل ایل کا اور وہ قینان کا بیٹا تھا (۳۸) وہ انوس کا وہ سیت کا اور وہ آدم کا اور  وہ خدا کا بیٹا تھا۔ 


رکوع ۴: سیدنا عیسیٰ مسیح کی آزمائش

(۱)سیدنا عیسیٰ مسیح پاک روح سے بھرے ہوئے یردن سے لوٹے اور روحِ پاک کی ہدایت سے بیابان میں چلے گئے (۲)اور چالیس دن تک ابلیس کے ذریعے آزمائے جاتے رہے۔ ان دنوں میں آپ نے کچھ نہ کھایا اور ان کے پورے ہو جانے پر آپ کو بھوک لگی۔ (۳) تب ابلیس نے آپ سے کہا اگر آپ پروردگار کے محبوب ہیں تو اس پتھر  سے کہہ دیجئے کہ روٹی بن جائے۔ (۴)سیدنا عیسیٰ مسیح نے اسے جواب دیا : لکھا ہے کہ آدمی صرف روٹی ہی سے زندہ نہیں رہتا۔ (۵)اور ابلیس نے  آپ کو ایک اونچے مقام پر لے جا کر پل بھر میں دنیا کی ساری مملکتیں دکھا دیں۔ (۶)اور آ پ سے کہا : میں یہ سارا اختیار اور شان و شوکت آپ کو عطا کروں گا کیونکہ یہ میرے سپرد کئے گئے ہیں اور میں جسے چاہوں دے سکتا ہوں (۷)لہذا اگر آپ مجھے سجدہ کر دیں گے تو یہ سب کچھ آپ کا ہو جائے گا۔ (۸)سیدنا عیسیٰ مسیح نے جواب میں اسے کہا : کلامِ الہی ٰ میں لکھا ہے :
تم اپنے پروردگار کو سجدہ کر 
اور صرف اسی کی عبادت کر۔ 
(۹)اور پھر وہ آپ کو یروشلم میں لے گیا اور بیت  اللہ کے سب سے اونچے مقام پر کھڑا کر کے کہنے لگا کہ اگر آپ اللہ و تبارک تعالیٰ کے محبوب ہیں تو یہاں سے اپنے آپ کو گرا دیں، (۱۰) کیونکہ کلام الٰہی میں لکھا ہے کہ : 
وہ آپ کے بارے میں اپنے فرشتوں کو حکم دے گا کہ آپ کی حفاظت کریں۔ 
(۱۱)وہ آپ کو اپنے ہاتھوں پر اٹھا لیں گے 
تاکہ آپ کے پاؤں کو کسی پتھر سے ٹھیس نہ لگنے پائے۔ 
(۱۲) سیدنا عیسیٰ مسیح  نے جواب دیا: کلامِ  الٰہی میں یہ بھی لکھا ہے کہ  اپنے پروردگار کی آزمائش نہ کر۔ 
(۱۳)جب ابلیس اپنی ہر آزمائیش  ختم کر چکا تو کچھ عرصہ کے لئے آپ کے پاس سے چلا گیا۔ 
ناصرت میں سیدنا عیسیٰ کی بے قدری
(۱۴) پھر سیدنا عیسی ٰ مسیح روح کی قوت  سے معمور ہو کر  گلیل کو واپس آئے اور  چاروں طرف کے سارے علاقہ میں آپ کی شہرت پھیل گئی ۔ (۱۵)آپ ان کے عبادت خانوں میں تعلیم دیتے تھے اور سب لوگ آپ کی تعریف کرتے تھے۔ 
(۱۶)پھر آپ ناصرت میں آئے جہاں آپ نے پرورش پائی تھی۔ اور اپنے دستور کے مطابق  سبت (یعنی یہودیوں کے مطابق ہفتہ کا پاک دن )کے دن  عبادت خانہ میں تشریف لے گئے ۔ آپ تلاوت کلام پاک پڑھنے کے لئے کھڑے ہوئے (۱۷) تو حضرت یسعیاہ کا صحیفہ آپ نے کھولا اور وہ مقام نکالا جہاں یہ لکھا تھا: 
(۱۸) پروردگار کی روح مجھ پر ہے۔ 
اس نے مجھے مسح کیا ہے تاکہ میں 
غریبوں کو خوشخبری سناؤں۔ 
اس نے مجھے بھیجا ہے تاکہ میں قیدیوں کو رہائی اور اندھوں کو بینائی کی خبر دوں۔ 
کچلے ہوؤں کو آزادی بخشوں۔ 
(۱۹) اور پروردگار کے سال مقبول کا اعلان کروں۔ 
(۲۰)پھر آپ نے صحیفہ  بند کر کے امام کے حوالے کر دیا اور بیٹھ گئے۔ اور جو لوگ عبادت خانہ میں موجود تھے ان سب کی آنکھیں آپ پر لگی تھیں۔ (۲۱)اور آپ ان سے فرمانے لگے : یہ نوشتہ جو تمہیں سنایا گیا پورا ہو گیا۔ (۲۲) سب نے آپ کی تعریف کی اور ان تقویت بخش باتوں کو جو آپ ارشاد فرماتے تھے  تعجب کر کے کہنے لگے کہ : کیا یوسف کا بیٹا نہیں ؟ (۲۳)آپ نے ان سے فرمایا تم ضرور یہ مثل مجھ پر کہو گے کہ اے حکیم اپنا تو علاج کر، جو باتیں ہم نے کفر نحوم میں ہوتے سنی ہیں انہیں یہاں اپنے وطن میں بھی کر (۲۴)اور آپ نے ان سے فرمایا کہ تمہیں سچ سچ  کہتا ہوں  کہ  کوئی نبی  اپنے وطن میں مقبول نہیں ہوتا۔ (۲۵)یہ حقیقت ہے کہ الیاس نبی کے زمانہ میں ساڑھے تین برس تک  بارش نہ ہونے کی وجہ سے تمام ملک میں سخت کال پڑا۔ اس وقت بہت سے بیوائیں بنی اسرائیل  میں تھیں۔ (۲۶) تو بھی  الیاس  ان میں سے کسی کے پاس نہیں بلکہ صیدا کے ایک شہر صارپت  کی ایک بیوہ کے پاس بھیجے گیا۔ (۲۷) اور الیشع  نبی کے زمانہ میں  اسرائیل میں بہت سے  کوڑھی تھے لیکن ان میں سے کوئی پاک صاف نہیں کیا گیا سوائے  نعمان کے جو سیریا کا باشندہ تھا۔ (۲۸) جو لوگ عبادت خانہ میں موجود تھے ان باتوں کو سنتے ہی غصہ سے بھر گئے۔ (۲۹) وہ اٹھے اور انہوں نے سیدنا عیسیٰ مسیح کو شہر سے باہر نکال دیا اور پھر آپ کو اس پہاڑی کی چوٹی پر لے گئے  جس پر ان کا شہر آباد تھا تاکہ آپ کو وہاں سے نیچے گرا دیں (۳۰) لیکن آپ ان کے درمیان سے گزر کر چلے گئے۔ 
ایک بد روح کا نکالا جانا
(۳۱) پھر آپ گلیل کے ایک شہر  کفر نحوم میں تشریف لے گئے  جہاں آپ ہر سبت کو تعلیم دیتے تھے (۳۲)اور لوگ آ پ کی تعلیم سن کر حیران ہوتے تھے کیونکہ آپ اختیار کے ساتھ کلام کرتے تھے۔ 
(۳۳) عبادت خانہ میں ایک آدمی تھا جس میں بد روح تھی وہ بڑی آواز سے چلانے لگا : (۳۴) اے عیسیٰ ناصری  ! آپ کو  ہم سے کیاکام ؟ کیا آپ ہمیں ہلاک کرنے آئے ہیں ؟ میں جانتا ہوں کہ آپ کون ہیں۔ آپ پروردگار کے قدوس ہیں۔ (۳۵) سیدنا عیسیٰ مسیح نے بد روح کو ڈانٹا اور کہا : چپ رہ اور اس آدمی میں سے نکل جا۔ اس پر بد روح نے  اس آدمی کو ان کے درمیان زمین پر دے پٹکا اور اسے ضرر پہنچائے بغیر  اس میں سے نکل گئی۔ (۳۶)سب لوگ ورطہ حیرت میں ہو کر ایک دوسرے سے کہنے لگے کہ یہ کیسا کلام ہے ؟ وہ اختیار اور قدرت کے ساتھ بد روحوں کو حکم دیتے ہیں اور وہ بالکل نکل جاتی ہیں۔ (۳۷) اور آس پاس کے ہر علاقہ میں آپ کی دھوم مچ گئی۔ 
بیماروں کو شفا بخشنا
(۳۸)عبادت خانہ سے نکل کر سیدنا عیسیٰ مسیح شمعون کے گھر پہنچے۔ شمعون کی ساس تیز بخار میں مبتلا تھی۔ لوگوں نے سیدنا عیسیٰ سے اس کا ذکر کیا۔ (۳۹) اور آپ نے اس کی طرف جھک کر بخار کو جھڑکا اور وہ اتر گیا۔ وہ فوراً  اٹھی اور ان کی خدمت میں لگ گئی۔ 
(۴۰) سورج کے ڈوبتے ہی لوگ گھروں سے طرح طرح کی بیماریوں والے مریضوں کو سیدنا مسیح کے  پاس لاتے تھے اور آپ ایک ایک پر ہاتھ رکھتے اور انہیں شفا بخشتے تھے۔ (۴۱) اور بد روحیں  بھی چلاتی ہوئی اور یہ کہتی ہوئی کہ آپ پروردگار کے محبوب ہیں کئی لوگوں میں سے نکل جاتی تھیں  چونکہ انہیں معلوم کہ آپ مسیح ہیں آپ انہیں جھڑکتے اور بولنے نہ دیتے تھے۔ 
(۴۲) صبح ہو تے آپ نکل کر کسی ویران جگہ تشریف لے جاتے تھے۔ لو گ ہجوم در ہجوم آپ کو ڈھونڈتے ہوئے  آپ کے پاس آ جاتے تھے اور آپ کو روکتے تھے ہمارے پاس سے مت جائیں۔ (۴۳) لیکن آپ فرماتے تھے : میرا دوسروں شہروں میں  دین الٰہی کی تبلیغ کرنا ضروری ہے  کیونکہ میں اسی لئے  بھیجا گیا ہوں۔ اور آپ گلیل کے عبادت خانوں میں تبلیغ کرتے رہے۔ 


رکوع۵: سیدنا عیسیٰ مسیح کے پہلے صحابہ کرام

(۱) ایک دن سیدنا عیسی ٰ مسیح  گینسرت کی جھیل کے کنارے کھڑے تھے اور لوگوں کا ایک ہجوم  کلامِ الٰہی سننے کی غرض سے آپ پر گر ا پڑتا تھا۔ (۲) آ پ نے دو کشتیاں کنارے لگی دیکھیں۔ 
مچھلی پکڑنے والے  انہیں وہاں چھوڑ کر اپنے جال دھونے میں مشغول تھے۔ (۳) آپ ان میں سے  ایک  کشتی پر تشریف لے گئے اور اس کشتی کے مالک شمعون سے فرمانے لگے کہ کشتی کو کنارے سے ہٹا کر ذرا دور لے چلو۔ پھر آپ کشی میں بیٹھ گئے اور لوگوں کو اپنی تعلیم سے فیض یاب کرنے لگے۔ (۴) جب آپ ان سے کلام کر چکے تو آپ نے شمعون سے فرمایا: کشتی کو  گہرے پانی میں لے چلو اور تم شکار کے لئے اپنے جال ڈالو۔ (۵)شمعون نے جواب میں کہا   ہم نے ساری رات محنت  کی لیکن کچھ ہاتھ نہ آیا، لیکن آپ کے کہنے  پر جال ڈالتے ہیں۔ (۶)چنانچہ انہوں نے  جال ڈالے اور مچھلیوں  کا اتنا بڑا غول گھیر لیا کہ  ان کے جال پھٹنے لگے۔ (۷)تب انہوں نے  دوسری کشتی والے ساتھیوں  کو اشارہ کیا کہ آؤ اور ہماری مدد کرو۔ پس وہ آئے اور دونوں کشتیوں  کو مچھلیوں سے اس قدر  بھر دیا کہ وہ ڈوبنے لگیں۔ (۸)شمعون پطرس نے  یہ دیکھا تو وہ سیدنا عیسیٰ مسیح کے پاؤں پر گر کر کہنے لگا  : اے  مولا میں گنہگار آدمی ہوں  آپ میرے پاس سے چلے جائیں۔ (۹) وجہ یہ تھی کہ  وہ اور  اس کے ساتھی مچھلیوں کے اتنے بڑے شکار سے سبب حیرت زدہ تھے۔ (۱۰)یہی حال زبدی کے بیٹوں یعقوب اور یحییٰ  کا تھا  جو شمعون کے ساتھی تھے۔ سیدنا عیسیٰ مسیح نے شمعون سے کہا : خوف نہ کرو، اب سے تم آدم گیری کرو گے۔ (۱۱) وہ کشتیوں کو کنارے پر لے آئے اور سب کچھ چھوڑ کر آپ کے پیچھے ہو لئے۔ 
ایک کوڑھی کا شفا پانا
(۱۲) ایک دفعہ آپ اس علاقہ کے ایک شہر میں تھے تو ایسا ہوا کہ  ایک آدمی جس کے سارے جسم پر کوڑھ پھیلا ہوا تھا سیدنا عیسیٰ مسیح کو دیکھ کر منہ کے بل گرا اور التجا کرنے لگا کہ  اے مولا اگر آپ چاہیں  تو مجھے پاک صاف کر سکتے ہیں (۱۳) اور آپ نے ہاتھ بڑھا کر اسے چھوا اور کہا : میں چاہتا ہوں کہ  تم پاک صاف ہو جاؤ اور اسی وقت اس کا کوڑھ جاتا رہا۔ (۱۴) تب سیدنا عیسیٰ  نے اسے تاکید کہ کسی سے کچھ نہ کہنا بلکہ سیدھا امام کے پاس جا کر اپنے آپ کو دکھا اور اپنے ساتھ وہ نذریں بھی لے جا جو موسیٰ نے مقرر کی ہیں تاکہ لوگوں کے لئے گواہی ہو۔ 
(۱۵) لیکن سیدنا عیسیٰ مسیح کے بارے میں سب کو خبر ہو گئی اور لوگ کثرت سے جمع ہونے لگے تاکہ  آپ کی تعلیم سنیں اور اپنی بیماریوں  سے شفا پائیں۔ (۱۶) لیکن آپ اکثر غیر آباد مقاموں میں چلے جاتے اور دعا کیا کرتے تھے۔ 
ایک مفلوج کا شفا پا نا
(۱۷) ایک دن ایسا ہوا کہ آپ تعلیم دے رہے تھے اور کچھ دینی علما اور شریعت کے عالم جو گلیل اور یہودیہ کے ہر قصبہ اور یروشلم سے آئے تھے وہاں بیٹھے ہوئے تھے اور قدرتِ الٰہی  آپ کے ساتھ تھی کہ آپ بیماروں  کو شفا دیں۔ (۱۸) کچھ لوگ  ایک مفلوج کو چار پائی  پر ڈال کر لائے اور کوشش کرنے لگے کہ اسے اندر لے جا کر  آپ کے سامنے رکھ دیں۔ (۱۹)لیکن بھیڑ اس قدر تھی کہ وہ اسے اندر نہ لے جا سکے، تب وہ چھت پر چڑھ گئے اور کھپریل ہٹا کر  مفلوج کو چارپائی  سمیت لوگوں کے بیچ میں سیدنا عیسیٰ کے سامنے اتار دیا (۲۰)آپ نے ان کا ایمان دیکھ کر کہا : دوست ! تمہارے گناہ معاف ہوئے۔ (۲۱) شریعت  کے عالم اور دینی علما  سوچنے لگے کہ یہ آدمی کون ہے  جو کفر بکتا ہے ، خدا کے سوا کون گناہ معاف کر سکتا ہے ؟(۲۲)آپ کو ان خیالات معلوم ہو گئے۔ آپ نے جواب میں ان سے فرمایا:  تم اپنے دلوں میں ایسی باتوں کیوں سوچتے ہو؟ (۲۳) کیا یہ کہنا زیادہ آسان ہے کہ تمہارے گناہ معاف ہوئے  یا یہ کہنا  کہ اٹھ اور چل پھر ؟(۲۴) لیکن تمہیں معلوم ہو کہ ابن آدم (یعنی سیدنا عیسیٰ) کو زمین پر گناہ معاف کرنے کا اختیار ہے آپ نے مفلوج سے کہا : میں تم سے کہتا ہوں  اٹھو اور اپنی چارپائی  اٹھا کر اپنے گھر کو چلے جاؤ۔ (۲۵)وہ ان کے سامنے اسی وقت  اٹھ کر کھڑا ہو گیا اور جس چارپائی  پر وہ پڑا تھا  اسے اٹھا کر  خدا کی تمجید کرتا ہوا  پنے گھر کو چلا گیا۔ (۲۶)وہ سب  حیران رہ گئے اور خدا کی تمجید کرنے لگے۔ ان پر خوف طاری  ہو گیا اور وہ کہنے لگے کہ آج ہم نے عجیب باتیں دیکھی ہیں۔ 
لاوی کا بلایا جانا
(۲۷) ان واقعات  کے بعد آپ وہاں سے نکلے اور ایک محصول لینے والے کو جس کا نام لاوی تھا محصول کی چوکی پر بیٹھے دیکھا۔ سیدنا عیسیٰ نے اسے فرمایا: میرے پیچھے ہولے۔ (۲۸)وہ اٹھا اور سب کچھ چھوڑ کر آپ کے پیچھے ہولیا۔ 
(۲۹)پھر لاوی نے اپنے گھر میں سیدنا عیسیٰ کے لئے ایک بڑی ضیافت کا اہتمام کیا اور وہاں محصول لینے والوں اور دوسرے لوگوں کو جو ضیافت میں شریک تھے بڑا مجمع تھا۔ (۳۰)دینی علما اور شریعت کے عالم  آپ کے صحابہ کرام سے شکایت کرنے لگے  کہ تم محصول لینے والوں اور گنہگاروں  کے ساتھ کیوں  کھاتے پیتے ؟ (۳۱) آپ سیدنا نے جواب میں ان سے فرمایا  :کہ بیماروں کو طبیب کی ضرورت ہوتی ہے  تندرستوں کو نہیں (۳۲) میں متقی اور پرہیزگاروں  کو نہیں بلکہ گنہگاروں کو توبہ کرنے کے لئے بلانے آیا ہوں۔ 
روزہ رکھنے کے بارے میں سوال
(۳۳) انہوں نے سیدنا عیسیٰ مسیح سے کہا : یحییٰ کے صحابہ کرام تو اکثر روزہ رکھتے ہیں اور دعائیں کرتے ہیں اور اسی طرح  دینی علما کے بھی لیکن آپ کے صحابہ کرام  تو کھاتے پیتے رہتے ہیں (۳۴) سیدنا عیسیٰ مسیح نے ان سے فرمایا:  کیا تم دلہا کی موجودگی میں براتیوں سے روزہ رکھوا سکتے ہو ؟ ہر گز نہیں۔ (۳۵) لیکن وہ دن آئیں گے کہ دلہا ان سے جدا کیا جائے گا تب وہ روزہ رکھیں گے۔ 
(۳۶)اور آپ نے ان سے ایک تمثیل بھی بیان کی  کہ نئی پوشاک کو پھاڑ کر  اس کا پیوند  پرانی پوشاک  پر کوئی نہیں لگاتا  ورنہ نئی بھی پھٹے گی اور اس کا پیوند  پرانی پوشاک سے میل بھی  نہ کھائے گا۔ (۳۷)تازے مے  کو بھی پرانی  مشکوں میں کوئی  نہیں بھرتا ورنہ  مشکیں  بھی برباد ہو جائیں گی۔ (۳۹)پرانی مے  پی کر نئی کی خواہش  کوئی نہیں کرتا کیونکہ وہ کہتا ہے کہ  پرانی ہی خوب ہے۔ 


رکوع ۶: سبت کا مالک

(۱)ایک دفعہ سیدنا عیسیٰ مسیح سبت کے دن کھیتوں میں ہو کر گزر رہے تھے اور آپ کے صحابہ کرام بالیں توڑ کر ہاتھوں سے مل مل کر کھاتے جاتے تھے (۲) اس پر بعض دینی علما نے کہا تم ایسا کام کیوں کرتے ہو جو سبت  کے دن کرنا جائز نہیں ؟ (۳)سیدنا عیسیٰ مسیح نے انہیں فرمایا:  کیا تم نے کبھی نہیں پڑھا  کہ جب داؤد اور ان کے ساتھی  بھوکے تھے تو اس نے کیا کیا؟ (۴) وہ کیسے  بیت اللہ میں داخل ہوا اور نذر کی ہوئی روٹیاں لے کر خود بھی کھائیں اور اپنے ساتھیوں کو بھی دیں۔ ایسی روٹیوں کا کھانا سوائے امام کے کسی اور کور وا نہیں تھا۔ (۵)پھر آپ نے ان سے فرمایا : ابن آدم سبت کا مالک ہے۔ 
(۶) ایک دفعہ آپ عبادت خانہ میں جا کر تعلیم دے رہے تھے اور وہ بھی سبت کا دن تھا۔ وہاں ایک آدمی تھا جس کا دایاں ہاتھ سوکھا ہوا تھا۔ (۷)شریعت کے عالم اور دینی علما  آپ کی تاک میں تھے کہ اگر آپ سبت کے دن اسے شفا بخشیں گے تو انہیں آپ  پر الزام لگانے کا موقع ہاتھ آ جائے گا۔ (۸)لیکن سیدنا عیسیٰ کو ان کے خیالات  معلوم ہو گئے۔ آپ نے سوکھے ہوئے ہاتھ والے آدمی سے کہا : اٹھو اور بیچ میں کھڑے ہو جاؤ وہ اٹھا اور کھڑا ہو گیا۔ (۹) تب آپ نے ان سے کہا : میں تم سے یہ پوچھتا ہوں کہ  سبت کے دن نیکی کرنا روا ہے یا بدی کرنا، جان بچانا یا ہلاک کرنا ؟(۱۰) اور آپ ان سب پر نظر  دوڑا کر  اس آدمی سے کہا : اپنا ہاتھ بڑھاؤ، اس نے بڑھایا اور اس کا ہاتھ  درست ہو گیا۔ (۱۱)وہ غصہ کے مارے پاگل ہو گئے اور آپس میں کہنے لگے  کہ ہم عیسیٰ کے ساتھ کیا کریں ؟ 
صحابہ کرام کا انتخاب
(۱۲) ان دنوں میں ایسا ہوا کہ  آپ دعا کرنے کے لئے ایک پہاڑ پر گئے اور رات بھر اللہ و تبارک تعالیٰ سے دعا کرتے رہے۔ (۱۳)جب دن نکلا تو آ پ نے اپنے صحابیوں  کو پاس بلایا اور ان میں سے بارہ کو چن کر انہیں رسول کا لقب دیا۔ (۱۴)یعنی شمعون جس کا نام آپ نے پطرس بھی رکھا اور اس کا بھائی  اندریاس اور یعقوب اور یحییٰ اور فلپس اور برتلمائی (۱۶) اور یعقوب کا بیٹا یہوداہ اور یہوداہ اسکریوتی جو غدار ثابت ہوا۔ (۱۷) تب آپ ان کے ساتھ نیچے اترے اور میدان میں آ کھڑے ہوئے اور وہاں آپ کے بہت سے صحابی  جمع تھے اور سارے یہودیہ اور یروشلم اور صور اور صیدا کے ساحل سے آنے  والوں  کاایک ہجوم بھی وہاں موجود تھا۔ (۱۸)یہ لوگ آپ کی تعلیم سننے اور اپنی بیماریوں  سے شفا پانے  کے لئے آئے تھے اور جو لوگ  بد روحوں  کی وجہ سے  دکھ تکلیف  میں مبتلا تھے وہ بھ اچھے کر دیئے گئے۔ (۱۹) سب آپ کو چھونے کی کوشش کرتے تھے کیونکہ  آپ میں سے قوت نکلتی تھی جس کے باعث  سب لوگوں کو شفا عنایت ہوتی تھی۔ 
(۲۰) آپ نے اپنے صحابہ کرام پر نظر ڈالی اور ان سے ارشاد فرمایا:
مبارک ہو تم جو غریب ہو کیونکہ  آسمان کی  بادشاہی تمہاری ہے۔ 
(۲۱) مبارک ہو تم جو ابھی بھوکے ہو کیونکہ تم آسودہ ہو گے۔ 
(۲۲) مبارک ہو تم جب ابن آدم کے سبب سے لوگ تم سے کینہ رکھیں اور تمہیں الگ کر دیں، تمہاری  بے عزتی کریں اور تمہارے نام کو برا جان کر کاٹ دیں۔ 
(۲۳)اس دن خوش ہونا اور شادمانی کرنا کیونکہ آسمان پر بڑا اجر حاصل ہو گا اس لئے کہ ان کے آبا و اجداد نے نبیوں کے ساتھ  بھی ایسا ہی سلوک کیا تھا 
(۲۴)مگر افسوس تم پر جو دولتمند ہو کیونکہ تم اپنی تسلی پا چکے ہو۔ 
(۲۵)افسوس تم پر جو اب سیر ہو کیونکہ  تم بھوک کا شکار ہو گے۔ افسوس تم پر جو اب ہنستے ہو کیونکہ  تم ماتم کرو گے اور روؤ گے۔ 
(۲۶)افسوس تم پر جب سب لوگ تمہیں بھلا کہیں کیونکہ ان کے آباء و  اجداد جھوٹے نبیوں کے ساتھ  بھی یہی کرتے تھے۔ 
دشمنوں سے محبت
(۲۷)میں تم سامعین سے کہتا ہوں کہ اپنے دشمنوں سے محبت رکھو۔ اور جو تم سے کینہ رکھتے ہیں ان کا بھلا کرو۔ (۲۸)جو تم پر لعنت کریں ان کے لئے  برکت چاہو  جو تمہاری بے عزتی کریں انہیں دعا دو۔ (۲۹)اگر کوئی  تمہارے ایک گال پر طمانچہ مارتا ہے  تو دوسرا بھی اس کی طرف پھیر دو۔ اگر کوئی چوغہ لے لیتا ہے تو اسے کُرتا لینے سے بھی مت روکو۔ (۳۰) جو تم سے مانگتا ہے  اسے دو اور اگر کوئی تمہارا مال و متاع لے لیتا ہے  تو اس سے واپس مت مانگو۔ (۳۱) جیسا تم چاہتے ہو کہ لوگ تمہارے ساتھ کریں تم بھی ان کے ساتھ ویسا ہی کرو۔ (۳۲)اور اگر تم ان ہی سے محبت رکھتے ہو جو تم سے محبت رکھتے ہیں تو تمہارا کیا احسان ہے ؟ کیونکہ منافق بھی اپنے محبت کرنے والوں سے محبت کرتے ہیں (۳۳) اگر تم ان ہی کا بھلا کرو جو تمہارا بھلا کرتے ہیں تو تمہارا کیا احسان ہے ؟ کیونکہ منافق بھی ایسا کرتے ہیں۔ (۳۴) اور اگر تم  اسی کو قرض دیتے ہو جس سے وصول کر لینے کی امید ہے تو تمہارا کیا احسان ہے ؟ کیونکہ منافق بھی منافقوں کو قرض دیتے ہیں تاکہ ان سے پورا وصول کر لیں۔ (۳۵) مگر تم اپنے دشمنوں  سے محبت رکھو، ان کا بھلا کرو، قرض دو اور اس کے وصول پانے کی امید نہ رکھو تو تمہار ا اجر بڑا ہو گا اور تم حق تعالیٰ کے محبوب ٹھہرو گے کیونکہ وہ ناشکروں اور شریروں پر بھی مہربان ہے۔ (۳۶) جیسا رحیم تمہارا پروردگار ہے تم بھی رحم دل ہو۔ 
عیب جوئی
(۳۷) عیب جوئی نہ کرو تو تمہاری بھی عیب جوئی نہ ہو گی۔ مجرم نہ ٹھہراؤ تو تم بھی مجرم نہ ٹھہرائے جاؤ گے۔ معاف کرو گے تو تم بھی معافی پاؤ گے۔ (۳۸) دو گے تو تمہیں دیا جائے گا۔ اچھا پیمانہ  دبا دبا کر ہلا ہلا کر اور لبریز کر کے تمہارے پلے میں ڈالا جائے گا کیونکہ جس پیمانہ سے تم ناپتے ہو اسی سے تمہارے لئے بھی نا پا جائے گا۔ 
(۳۹) آپ نے ان سے یہ تمثیل بھی ارشاد فرمائی:کیا ایک اندھا دوسرے اندھے کو راستہ دکھا سکتا ہے ؟ کیا وہ دونوں گڑھے میں نہیں گریں گے ؟ (۴۰) کوئی شاگرد اپنے استاد سے بڑا نہیں ہوتا لیکن جب پوری طرح تربیت  پائے گا تو اپنے استاد جیسا ہو جائے گا۔ (۴۱) تم اپنے بھائی  کی آنکھ کا تنکا کیوں دیکھتے ہو جبکہ تمہاری اپنی آنکھ میں شہتیر ہے جس کا تم خیال تک نہیں کرتے ؟(۴۲)تم کس منہ  سے اپنے بھائی  سے کہہ سکتے ہو کہ بھائی لا ؤ میں تمہاری آنکھ کا تنکا  نکال دوں جبکہ تم اپنی آنکھ کے شہتیر  کو نہیں دیکھتے ؟ اے منافق پہلے اپنی آنکھ کا شہتیر تو نکال  پھر اپنے بھائی  کی آنکھ کے تنکے کو اچھی طرح دیکھ کر نکال سکے گا۔ 
درخت اور پھل
(۴۳)کیونکہ جو درخت اچھا ہوتا ہے  وہ برا پھل نہیں لاتا اور نہ ہی برا درخت  اچھا پھل لاتا ہے۔ (۴۴) ہر درخت  اپنے پھل سے پہچانا جاتا ہے کیونکہ  کانٹوں والی جھاڑیوں سے نہ تو لوگ انجیر توڑتے ہیں  نہ جھڑ بیری سے انگور (۴۵) اچھا آدمی  اپنے دل کے اچھے خزانہ سے اچھی چیزیں نکالتا ہے اور برا آدمی برے خزانہ سے  بری چیزیں باہر لاتا ہے کیونکہ جو دل میں بھرا میں ہوتا ہے  وہی اس کے منہ پر آتا ہے۔ 
دو قسم کی بنیادیں 
(۴۶)جب تم میرے کہنے پر عمل نہیں کرتے تو مجھے مولا، مولا کیوں کہتے ہوں ؟(۴۷)میں تمہیں بتاتا ہوں  کہ میرے پاس آنے والا اور میری باتیں سن کر ان پر عمل کرنے والا کس کی مانند ہے۔ (۴۸) وہ اس آدمی کی مانند ہے جس نے گھر بناتے وقت  زمین کو کافی گہرائی  تک کھودا اور گھر کی بنیاد چٹان پر رکھی۔ جب سیلاب آیا اور پانی کی لہریں اس کے گھر سے ٹکرائیں  تو اسے ہلا نہ سکیں  کیونکہ وہ مضبوط بنا ہوا تھا۔ (۴۹)لیکن جو میری باتیں  سن کر ان پر عمل نہیں کرتا  وہ اس آدمی کی مانند  ہے جس نے گھر  کو بنیاد کے بغیر بنایا اور جب پانی کی لہریں  اس سے ٹکرائیں  تو وہ گر پڑا اور بالکل تباہ  و برباد ہو گیا۔ 


رکوع ۷: رومی افسر کا ایمان

(۱)جب سیدنا عیسیٰ عوام الناس کو اپنا خطبہ سنا چکے تو کفر نحوم میں آئے۔ (۲)وہاں ایک رومی افسر  کا نوکر  جو اسے بہت عزیز تھا بیمار اور مرنے کے قریب تھا۔ (۳) اس نے سیدنا عیسیٰ  کے بارے میں سنا تو کئی یہودی بزرگوں کو آپ کے پاس بھیجا تاکہ وہ آپ سے درخواست کریں کہ آپ جا کر اسے شفا بخشیں۔ (۴)وہ سیدنا عیسیٰ مسیح کے پاس آئے اور آپ کی منت کر کے کہنے لگے کہ وہ شخص اس لائق ہے کہ آپ اس کی مدد کریں (۵)کیونکہ وہ ہماری قوم سے محبت  کرتا ہے اور ہمارا عبادت خانہ بھی اسی نے بنوایا ہے۔ (۶)سیدنا مسیح ان کے ساتھ تشریف لے گئے۔ ابھی آپ اس گھر سے زیادہ دور نہ تھے کہ اس افسر نے اپنے بعض دوستوں کے ذریعہ  سیدنا عیسیٰ کو کہلوا بھیجا کہ اے مولا آپ تکلیف نہ کریں  میں اس لائق نہیں کہ آپ میری چھت کے نیچے آئیں۔ (۷)اسی لئے میں نے خود کو بھی اس لائق نہیں سمجھا کہ آپ کے پاس آؤں۔ آپ صرف اپنی زبانِ مبارک سے فرما دیجئے  تو میرا خادم شفا یاب ہو جائے گا۔ (۸)کیونکہ میں خود بھی کسی کے اختیار میں ہوں اور سپاہی میرے اختیار میں ہیں۔ جب میں ایک سے کہتا ہوں کہ جا تو وہ چلا جاتا ہے اور دوسرے سے کہ آ، تو وہ آ جاتا ہے اور کسی نوکر سے  کچھ کرنے کو کہوں تو وہ کرتا ہے۔ 
(۹)سیدنا عیسیٰ مسیح نے سن کر اس پر تعجب کیا اور مڑ کر پیچھے آنے والے  لوگوں سے یوں مخاطب ہوئے : میں تم سے کہتا ہوں کہ  میں نے اسرائیل  میں بھی ایسا ایمان نہیں پایا۔ (۱۰) جب وہ لوگ جو سیدنا عیسیٰ مسیح کے پاس بھیجے گئے  تھے گھر واپس آئے تو انہوں نے اس نوکر کو تندرست پایا۔ 
ایک بیوہ کے لڑکے کے زندہ کیا جانا
(۱۱) اگلے دن ایسا ہوا کہ   آپ نائین نام کے ایک شہر کو تشریف لے گئے۔ آپ کے صحابہ کرام اور بہت سے لوگ بھی آپ کے ساتھ تھے۔ (۱۲)جب آپ اس شہر کے پھاٹک  کے نزدیک پہنچے تو ایک جنازہ باہر نکل رہا تھا جو ایک بیوہ کے اکلوتے بیٹے کا تھا اور شہر کے بہت سے لوگ بھی اس بیوہ کے ہمراہ تھے۔ (۱۳)جب سیدنا عیسیٰ نے اس بیوہ کو دیکھا تو آپ کو اس پر ترس آیا۔ آپ نے اس سے فرمایا: مت روؤ۔ (۱۴) آپ نے پاس آ کر جنازہ کو چھوا اور کندھا دینے والے ٹھہر گئے۔ تب آپ نے کہا اے نوجوان میں تمہیں حکم دیتا ہوں : اٹھو۔ (۱۵) وہ مردہ اٹھ بیٹھا اور بولنے لگا۔ اور آپ نے اسے اس کی ماں کو سونپ دیا۔ (۱۶)تب سب لوگوں پر خوف چھا گیا اور وہ پروردگارِ عالم کی تمجید کر کے کہنے لگے ہمارے درمیان ایک بڑا نبی برپا ہوا ہے اور اللہ و تبارک تعالیٰ اپنے لوگوں کی مدد کرنے آئے ہیں۔ (۱۷) اور اس واقعہ کی خبر سارے یہودیہ اور آس پاس کے تمام علاقہ میں پھیل گئی۔ 
سیدنا عیسیٰ اور حضرت یحییٰ اصطباغی
(۱۸)حضرت یحییٰ کے صحابہ کرام نے ان سب باتوں کی خبر انہیں دی تو انہوں نے اپنے  صحابہ کرام میں سے دو کو بلایا (۱۹)اور انہیں سیدنا عیسیٰ کے پاس  یہ معلوم کرنے کے لئے بھیجا کہ وہ جو آنے والے تھے آپ ہی  ہیں یا ہم کسی اور کی راہ دیکھیں ؟(۲۰)ان آدمیوں نے سیدنا عیسیٰ کے پاس آ کر کہا : حضرت یحییٰ اصطباغی  نے ہمیں  یہ کہہ کر آپ کے پاس بھیجا ہے کہ کیا جو آنے والے تھے آپ ہی ہیں  یا ہم کسی اور کی راہ دیکھیں ؟(۲۱)اس وقت آپ نے کئی لوگوں کو بیماریوں، آفتوں اور بد روحوں  سے خلاصی بخشی اور بہت  سے اندھوں کو بینائی عطا کی (۲۲)اور تب حضرت یحییٰ کے صحابہ کرام سے فرمایا: جو کچھ تم نے دیکھا اور سنا ہے کہ جا کر یحییٰ کو بتاؤ یعنی یہ کہ اندھے پھر سے دیکھنے لگتے ہیں۔ لنگڑے چلنے لگتے ہیں۔ کوڑھی پاک صاف  کئے جاتے ہیں۔ بہرے  سننے لگتے ہیں۔ مردے زندہ کئے جاتے  ہیں ، غریبوں کو خوش خبری سنائی جاتی ہے۔ (۲۳) مبارک ہے وہ جو میرے سبب سے ٹھوکر نہ کھائے۔ 
جب حضرت یحییٰ کے قاصد چلے گئے تو سیدنا عیسیٰ، حضرت یحییٰ کے بارے میں ہجوم سے فرمانے لگے : تم بیابان میں کیا دیکھنے گئے تھے ؟ کیا ہوا سے ہلتے ہو سرکنڈے کو ؟ (۲۵)اگر نہیں تو پھر اور کیا دیکھنے گئے تھے  ؟ نفیس کپڑے پہنے ہوئے کسی شخص کو ؟ جو نفیس  کپڑے پہنتے ہیں اور عیش کرتے ہیں  شاہی محلوں میں  رہتے ہیں۔ (۲۶) آخر تم کیا دیکھنے گئے تھے ؟کیا کسی  نبی کو ؟ ہاں، میں تمہیں بتاتا ہوں کہ نبی سے بھی بڑے کو (۲۷)یہ وہی ہے  جس کی بابت  پاک کلام میں لکھا ہے کہ 
دیکھ ! میں اپنا پیغمبر  تمہارے آگے بھیج رہا ہوں 
جو تمہارے آگے تمہاری راہ تیار کرے گا۔ 
(۲۸) میں تمہیں بتاتا ہوں کہ جو عورتوں سے پیدا ہوئے ہیں ان میں یحییٰ  سے بڑا کوئی نہیں لیکن جو پروردگار کی بادشاہی میں سب سے چھوٹا ہے  وہ یحییٰ سے بھی بڑا ہے۔ (۲۹) جب لوگوں نے اور ٹیکس  لینے والوں نے یہ باتیں سنیں تو انہوں نے حضرت یحییٰ اصطباغی  کا اصطباغ لے کر  پروردگار کو برحق مان لیا۔ (۳۰) مگر دینی علما اور شریعت کے عالموں نے حضرت یحیی ٰ سے اصطباغ نہ لے کر اپنے متعلق اللہ و تبارک تعالیٰ کے نیک ارادہ کو ٹھکرا دیا۔ 
(۳۱)میں ا س زمانہ کے لوگوں کو کس سے تشبیہ دوں اور کس  کی مانند کہوں ؟ (۳۲) وہ ان لڑکوں  کی مانند ہیں جو بازار میں بیٹھے ہوئے ایک دوسرے کو پکار کر کہتے ہیں : ہم نے تمہارے لئے  بانسری بجائی اور تم نہ ناچے۔ ہم نے ماتم کیا اور تم نہ روئے۔ (۳۳)یحییٰ نہ روٹی کھاتا ہے  نہ مے پیتا اور تم کہتے ہو کہ اس میں بد روح ہے۔ (۳۴) ابن آدم(سیدنا عیسیٰ) کھا تا پیتا ہے اور تم کہتے ہو کہ دیکھو اس آدمی کو ، یہ کھاؤ، شرابی اور ٹیکس لینے والوں اور گنہگاروں کا یار ہے۔ (۳۵)مگر حکمت  اپنے سارے  لڑکوں کی طرف  سے برحق ثابت ہوئی۔ 
ایک گنہگار عورت کا معافی پانا
(۳۶)کسی فریسی نے سیدنا عیسیٰ کو دعوت کی کہ میرے یہاں کھانا کھائیے اور آپ اس دینی علما کے گھر تشریف لے گئے اور دستر خوان پر بیٹھ گئے۔ (۳۷)ایک بد چلن عورت جو اسی شہر کی تھی یہ سن کر کہ آپ  دینی علما کے گھر میں کھانا کھانے بیٹھے ہیں سنگ مر مر  کے عطر دان  میں عطر لائی۔ (۳۸)اس نے آپ کے پاؤں کے پاس پیچھے کھڑی ہو کر رونا شروع کر دیا اور اپنے آنسوؤں سے آپ کے پاؤں بھگونے  لگی اور اپنے سر کے بالوں سے  انہیں پونچھ کر بار بار انہیں چومنے لگی اور عطر سے ان کا مسح کرنے لگی۔ (۳۹) جس دینی علما نے آپ  کو دعوت دی تھی  اس نے یہ دیکھا تو دل ہی دل میں  کہنے لگا کہ اگر یہ شخص  نبی ہوتا تو جان لیتا  کہ جو اسے چھو رہی  ہے وہ کون اور کیسی عورت ہے یعنی یہ کہ وہ بد چلن ہے۔ (۴۰) سیدنا عیسیٰ نے ان سے فرمایا: شمعون میں تم سے کچھ کہنا چاہتا ہوں، اس نے کہا مولا فرمائیے۔ 
(۴۱)کسی ساہوکار کے دو قرضدار تھے۔ ایک نے پانچ سو دینار اور دوسرے نے پچاس دینار لئے ہوئے تھے۔ (۴۲) ان کے پاس قرض ادا کرنے کو کچھ بھی  نہ تھا لہذا  اس نے دونوں کا قرض معاف کر دیا۔ ان میں سے کون زیادہ پیار کرے گا ؟ (۴۳) شمعون نے جواب دیا: میرے خیال میں وہ جسے اس نے زیادہ  معاف کیا۔ سیدنا عیسیٰ مسیح   نے اس سے فرمایا تم نے ٹھیک فیصلہ کیا ہے۔ (۴۴) تب آپ نے عورت کی طرف مڑ کر شمعون سے فرمایا: تم اس خاتون کو دیکھتے ہو؟ میں تمہارے گھر میں داخل ہوا تو تم نے میرے پاؤں دھونے کے لئے پانی نہ دیا لیکن اس خاتون  نے اپنے آنسوؤں سے میرے پاؤں بھگو دیئے اور اپنے بالوں سے انہیں پونچھا۔ (۴۵) تم نے  مجھے بوسہ نہ دیا لیکن جب سے میں اندر آیا ہوں۔ یہ خاتون  میرے پاؤں  چومنے سے باز نہیں آ رہی ہے۔ (۴۶) تم نے میرے سر پر تیل نہ ڈالا لیکن اس خاتون نے میرے پاؤں پر عطر انڈیلا ہے۔ (۴۷) اسی لئے میں تم سے کہتا ہوں  کہ اس کے گناہ جو بہت تھے بخش دیئے گئے  ہیں چونکہ اس نے بہت  محبت ظاہر کی لیکن جس کو تھوڑا معاف کیا گیا ہے  وہ تھوڑی محبت دکھاتا ہے۔ (۴۸)تب سیدنا عیسیٰ نے اس خاتون سے فرمایا: تمہارے گناہ معاف ہوئے۔ (۴۹) جو لوگ  آپ کے ساتھ دستر خوان پر تھے  یہ سن کر دل ہی دل میں یہ کہنے لگے یہ کون ہے جو گناہ بھی معاف کرتا ہے ؟ (۵۰) لیکن آپ نے خاتون سے فرمایا  : تمہارے ایمان نے تمہیں بچا لیا ہے، سلامتی کے ساتھ رخصت ہو!۔


رکوع ۸: بیج بونے والے کی تمثیل

(۱)اس کے بعد  یوں ہوا کہ  آپ اپنے بارہ صحابہ کرام کے ساتھ شہر شہر اور گاؤ گاؤں پھر کر انجیل شریف سناتے  دین الٰہی کی تبلیغ کرتے رہے۔ (۲) بعض عورتیں بھی ساتھ تھیں جنہوں نے  بد روحوں اور بیماریوں سے شفا پائی  تھی مثلاً  مریم مگدلینی جس میں سات بد روحیں نکالی گئی تھیں (۳) اور یوانہ جو ہیرودیس کے دیوان، خوزہ کی بیوی تھی اور سوسناہ اور کئی دوسری خواتین  جو اپنے مال و اسباب  سے ان کی خدمت کرتی تھیں۔ 
(۴) جب ایک بڑی بھیڑ جمع ہو گئی اور ہر شہر سے لوگ  آپ کے پاس چلے آتے تھے  تو آپ نے یہ تمثیل سنائی۔ (۵) ایک دفعہ  ایک بونے والا بیج بونے نکلا اور بوتے وقت کچھ  بیج راہ کے کنارے گرے اور روندے گئے اور ہوا کے پرندوں نے  اسے چگ لیا۔ (۶) کچھ چٹان پر گرے اور اگتے ہی  سوکھ گئے  کیونکہ انہیں نمی نہ ملی۔ (۷) کچھ  جھاڑیوں  میں گرے اور جھاڑیوں  کے ساتھ بڑھے لیکن  جھاڑیوں نے پھیل کر انہیں بڑھنے سے روک دیا۔ (۸) اور کچھ اچھی زمین پر گرے اور اگے اور بڑھ کر سو گنا پھل لائے۔ یہ باتیں  کہہ کر آپ نے فرمایا کہ جس کے پاس سننے والے کان ہوں وہ سن لے۔ 
(۹) آپ کے صحابہ کرام  نے آپ سے پوچھا کہ اس تمثیل کا مطلب کیا ہے ؟  آپ نے فرمایا:  تمہیں دین الٰہی کے رازوں کا علم بخشا گیا ہے  لیکن دوسرو ں کو یہ باتیں  تمثیلوں میں بیان کی جاتی ہیں تاکہ: 
وہ دیکھتے ہوئے  بھی نہ دیکھیں 
اور سنتے ہوئے بھی نہ سنیں 
(۱۱) اس تمثیل کا مطلب یہ ہے  : بیج پروردگار کا کلام ہے۔ (۱۲) راہ کے کنارے والے وہ ہیں جو سنتے تو ہیں لیکن شیطان آتا ہے اور ان کے دلوں سے کلام کو نکال لے جاتا ہے۔ ا یسا نہ ہو کہ  وہ ایمان لائیں اور نجات پائیں۔ (۱۳) چٹان پر کے وہ ہیں  جو کلام کو سن کر اس پر لبیک تو کہتے ہیں لیکن کلام ان میں جڑ نہیں پکڑتا وہ  کچھ عرصہ  تک تو اپنے ایمان پر قائم رہتے ہیں لیکن آزمائیش  کے وقت پسپا ہو جاتے ہیں۔ (۱۴) اور جھاڑیوں میں گرنے والے بیج سے مراد وہ لوگ ہیں جو کلام کو سنتے تو ہیں لیکن رفتہ رفتہ  زندگی کی فکروں، دولت، اور عیش و عشرت  میں پھنس جاتے ہیں اور ان کا  پھل پک نہیں پاتا۔ (۱۵) اچھی زمین والے بیج سے مراد وہ لوگ ہیں  جو کلام کو سن کر  اسے اپنے عمدہ اور نیک  دل میں مضبوطی سے سنبھالے رہتے ہیں اور صبر سے پھلتے پھولتے ہیں۔ 
چراغ اور چراغدان
(۱۶) کوئی شخص  چراغ جلا کر  اسے برتن سے نہیں چھپاتا اور نہ ہی پلنگ  کے نیچے رکھتا ہے  بلکہ چراغدان پر رکھتا ہے تاکہ اندر آنے والوں کو اس کی روشنی نظر آئے۔ (۱۷) کیونکہ کوئی چیز  چھپی  ہوئی نہیں جو ظاہر نہ کی جائے گی اور نہ ہی کوئی  راز ایسا ہے جو معلوم نہ ہو گا اور فاش نہ کیا جائے گا۔ (۱۸) لہذا خبر دار  ہو کہ تم  کس طرح  سنتے ہو۔ کیونکہ جس کے پاس ہے اسے دیا جائے گا اور جس کے پاس نہ ہونے کے برابر کے ہے اس سے وہ بھی لے لیا جائے گا۔ 
سیدنا عیسیٰ کے بھائی اور آپ کی والدہ ماجدہ
(۱۹) پھر ایسا ہوا کہ آپ کی والدہ ماجدہ اور آپ کے بھائی آپ کے پاس آئے لیکن عوام الناس کی اس قدر بھیڑ تھی کہ  وہ آپ تک رسائی نہ کر سکے۔ (۲۰)چنانچہ  آپ کو خبر دی گئی  کہ آپ کی والدہ اور آپ کے بھائی  باہر کھڑے ہیں اور آپ سے ملنا چاہتے ہیں۔ (۲۱) لیکن آپ نے جواب میں ان سے فرمایا: میری ماں اور میرے بھائی  تو وہ ہیں جو پروردگار کا کلام سنتے اور اس پر عمل پیرا ہیں۔ 
طوفان کا روکا جانا
(۲۲) ایک دن سیدنا عیسیٰ مسیح نے اپنے صحابہ کرام سے فرمایا کہ آؤ جھیل کے اس پر چلیں۔ چنانچہ وہ کشتی سوار ہوئے اور روانہ ہو گئے۔ (۲۳) کشتی چلی جا رہی تھی  کہ سیدنا عیسی ٰ کو نیند آ گئی۔ اچانک  جھیل پر طوفانی  ہوا چلنے لگی اور  ان کی کشتی  میں پانی بھرنے لگا اور  وہ خطرے میں پڑ گئے۔ (۲۴) صحابہ کرام   سیدنا عیسیٰ کے پاس آئے اور آپ کو جگایا اور کہا : مولا، مولا ہم تو ڈوبے جا رہے ہیں۔ آپ اٹھے اور ہوا اور پانی  کے زور و شور کو جھڑکا دونوں تھم گئے اور بڑا امن ہو گیا۔ (۲۵) تب آپ نے ان سے فرمایا:  تمہارا ایمان کہاں چلا گیا ؟ وہ ڈر گئے اور حیرت زدہ ہو کر ایک دوسرے سے کہنے لگے : آخر یہ آدمی کون ہے  جو ہوا اور پانی کو بھی حکم دیتا ہے اور وہ اس کا حکم مانتے ہیں ؟
بد روحوں کا نکالا جانا
(۲۶) وہ کشتی کے ذریعہ  گراسینیوں  کے علاقہ  میں پہنچے  جو  جھیل کے اس پار  گلیل کے سامنے ہے۔ (۲۷)جب سیدنا عیسیٰ نے کنارے پر قدم رکھا تو  آپ کو اس شہر کا آدمی ملا جس میں بد روحیں تھیں اس نے مدت سے کپڑے پہننے چھوڑ دئیے تھے اور وہ کسی گھر  میں نہیں  بلکہ قبروں  میں رہا کرتا تھا۔ (۲۸)جب اس نے سیدنا عیسی ٰ کو  دیکھا تو زور سے  چیخ ماری اور آپ کے سامنے  گرا اور چلا چلا کر  کہنے لگا۔ اے عیسیٰ خدا تعالیٰ کے محبوب ۔ تجھے مجھ سے کیا کام ہے  ؟ میں تیری منت کرتا ہوں کہ مجھے عذاب میں نہ ڈال۔ (۲۹) بات یہ کہ سیدنا عیسیٰ نے بد روح کو اس آدمی میں سے نکل جانے کا حکم دیا تھا  کیونکہ بد روح اس آدمی  کو اکثر  بڑی شدت سے پکڑ لیتی تھی اور  لوگ اسے قابو میں رکھنے کے لئے  زنجیروں اور بیڑیوں سے جکڑ دیتے تھے لیکن وہ زنجیرو  کو توڑ ڈالتا تھا اور وہ بد روح اسے بیابانوں میں بھگائے پھرتی تھی۔ (۳۰) سیدنا عیسیٰ نے پوچھا:  تیرا نام کیا ہے ؟ اس نے کہا: لشکر، کیونکہ اس میں بہت سے بد روحیں بسیرا کئے ہوئے تھیں۔ (۳۱) بد روحیں آپ کی منت  کرنے لگیں کہ ہمیں  اتھاہ گڑھے میں جانے کا حکم نہ دیجئے۔ (۳۲) وہاں  پہاڑ پر سوروں  کا ایک بڑا غول چر رہا تھا۔ ان بد روحوں  نے سیدنا عیسیٰ  سے التجا کر کے کہا ہمیں  ان میں داخل ہو جانے دے۔ آپ نے انہیں جانے دیا(۳۳) چنانچہ بد روحیں  اس آدمی میں سے نکل کر سوروں  میں داخل ہو گئیں اور اس غول کے سارے سور  ڈھلوان سے جھیل کی طرف لپکے اور ڈوب مرے۔ (۳۴) یہ ماجرا دیکھ کر سور چرانے والے بھاگ  کھڑے ہوئے اور انہوں نے  شہر اور دیہات  میں اس بات  کی خبر پہنچائی۔ (۳۵)لوگ اس ماجرا  کو دیکھنے نکلے اور سیدنا عیسیٰ کے پاس آئے۔ جب انہوں نے اس آدمی  کو جس میں بد روحیں تھیں کپڑے پہنے اور ہوش میں سیدنا عیسیٰ  کے پاؤں کے پاس بیٹھے دیکھا تو خوف زدہ رہ گئے۔ (۳۶)اس واقعہ  کے دیکھنے والوں نے انہیں بتایا  کہ وہ آدمی جس میں بد روحیں تھیں کس طرح اچھا ہوا۔ (۳۷) چونکہ گراسینیوں کے آس پاس  کے علاقہ کے سارے باشندے دہشت  زدہ ہو گئے تھے اسی لئے  سیدنا عیسیٰ سے کہنے لگے کہ آپ ہمارے پاس سے چلے جائیں۔ لہذا آپ کشی میں سوار ہو کر  واپس جانے لگے۔ (۳۸) اور اس آدمی نے جس میں بد روحیں  نکلی تھیں  آپ کی منت کی کہ مجھے اپنے ساتھ ہی رہنے دیجئے۔ لیکن آپ نے اسے رخصت کر کے فرمایا (۳۹) اپنے گھر  لوٹ جا ؤ اور لوگوں کو بتا ؤ کہ پروردگار نے تمہارے لئے کیا کچھ کیا ہے۔ چنانچہ وہ وہاں سے چلا گیا اور سارے شہر میں ان مہر بانیوں کاجو سیدنا عیسیٰ نے اس پر کی تھیں  چرچا کرنے لگا۔ 
ایک مردہ لڑکی اور بیمار عورت
(۴۰) جب آپ واپس آئے تو ایک بڑا ہجوم آپ کے استقبال کو موجود تھا کیونکہ  سب لوگ آپ کے منتظر تھے۔ (۴۱) مقامی عبادت خانہ کا ایک امام جس کا نام یائر تھا اور آپ کے قدموں پر گر کر  آپ کی منت  و سماجت کرنے کہ آپ اس کے گھر تشریف لے چلئیے۔ (۴۲)کیونکہ  اس کی بارہ برس کی اکلوتی بیٹی  موت کے بستر پر پڑی تھی۔ جب آپ جا رہے تھے  تو لوگ آپ پر گرے پڑتے تھے۔ 
(۴۳) ایک عورت تھی جس کے بارہ برس سے خون جاری تھا۔ اس نے اپنی  ساری جمع پونجی  حکیموں سے علاج کرانے پر خرچ کر دی تھی  لیکن کسی کے ہاتھ سے شفا نہ پا سکی تھی۔ (۴۴) اس نے پیچھے سے سیدنا عیسیٰ  کے پاس آ کر  آ پ کی پوشاک کا کنارہ چھوا اور اسی وقت  اس کا خون بہنا بند ہو گیا۔ (۴۵)اس پر سیدنا مسیح  نے کہا مجھے کس نے چھوا ہے ؟ جب سب انکار کرنے لگے تو حضرت پطرس نے کہا: اے مولا  لوگ ایک دوسرے کو دھکیل دھکیل کر  آپ پر گرے پڑتے ہیں۔ (۴۶) لیکن آپ  نے کہا: کسی نے مجھے ضرور چھوا ہے کیونکہ مجھے پتا ہے کہ مجھ میں سے قوت نکلی ہے۔ 
(۴۷)وہ عورت یہ دیکھ کر  کہ وہ سیدنا عیسیٰ سے چھپ نہیں سکتی کانپتی ہوئی  سامنے آئی اور آپ کے قدموں پر گر کر سارے لوگوں کے سامنے بتانے لگی کہ اس نے کس غرض سے آپ کو چھوا تھا اور وہ کس طرح چھوتے ہی شفا یا ب ہو گئی تھی۔ (۴۸) آپ نے اس سے فرمایا بیٹی ! تمہارے ایمان نے تمہیں  شفا دی ہے۔ سلامتی کے ساتھ رخصت ہو!
(۴۹) آپ یہ کہنے بھی نہیں پائے تھے کہ  عبادت خانہ کے امام کے گھر سے کسی نے آ کر کہا : تمہاری بیٹی  مر چکی ہے ، اب مولا کو تکلیف نہ دو۔ (۵۰)لیکن آپ یہ سن فرمانے لگے : ڈرو مت ، صرف ایمان  رکھو، وہ بچ جائے گی۔ (۵۱)جب آپ اس گھر میں داخل ہوئے تو آپ نے حضرت پطرس، حضرت یحییٰ، اور حضرت یعقوب اور لڑکی کے والدین کے سوا کسی اور کو  اندر نہ جانے دیا۔  (۵۲) تب  سب لوگ لڑکی کے لئے رو پیٹ رہے تھے ۔ لیکن آپ نے ان سے فرمایا: رونا پیٹنا  بند کرو، لڑکی مری نہیں بلکہ سو رہی ہے۔ (۵۳) اس پروہ آپ کی ہنسی اڑانے لگے کیونکہ انہیں معلوم تھا کہ لڑکی مر چکی ہے۔ (۵۴)لیکن آپ نے لڑکی کا ہاتھ پکڑ کر فرمایا بیٹی اٹھو !(۵۵)اس کی روح لوٹ آئی اور وہ فورا ً اٹھ  بیٹھی اور آپ نے حکم دیا کہ  لڑکی کو کچھ کھانے کو دیا جائے۔ (۵۶)اس لڑکی کے والدین  حیران رہ گئے  سیدنا عیسیٰ نے انہیں تاکید  کہ جو کچھ ہوا ہے کہ  ا س کا ذکر کسی سے نہ کرنا۔ 


رکوع ۹: بارہ صحابہ کرام کو تبلیغ کے لئے بھیجا جانا

(۱)سیدنا عیسیٰ مسیح نے بارہ صحابہ کرام کو بلایا اور انہیں قدرت اور اختیار  عطا فرمایا کہ ساری بد روحوں کو نکالیں اور بیماریوں  کو دور کریں۔ (۲) اور انہیں  روانہ کیا تاکہ  وہ دین الٰہی کی تبلیغ  کریں اور بیماروں کو اچھا کریں۔ (۳) اور ان  سے ارشاد فرمایا: راستے کے لئے  کچھ نہ لینا، نہ لاٹھی  نہ تھیلا نہ روٹی  نہ نقدی، نہ دو کرتے (۴) تم جس گھر میں قدم رکھو اسی میں ٹھہرے رہنا۔ (۵)اور جس شہر  میں لوگ  تمہیں قبول نہ کریں  تو اس شہر سے نکلتے  وقت اپنے پاؤں کی گرد بھی جھاڑ دینا تاکہ وہ  انکے خلاف  گواہی دے۔ (۶)پس وہ روانہ ہوئے اور گاؤں گاؤں جا کر ہر جگہ  انجیل شریف سناتے اور مریضوں کو شفا دیتے پھرتے۔ 
(۷)ہیرودیس جو ملک کے چوتھائی  حصہ پر حکومت کرتا تھا یہ باتیں سن کر  گھبرا گیا کیونکہ بعض کا کہنا تھا کہ  یحییٰ مردوں میں سے جی اٹھا ہے۔ (۸) اور بعض کہتے تھے کہ الیاس نبی ظاہر ہوا ہے، بعض کہتے  تھے  کہ پرانے نبیوں میں سے کوئی زندہ ہو گیا ہے۔ (۹)مگر ہیردویس  نے کہا کہ یحییٰ کا تو میں نے سر قلم کروا دیا تھا اب یہ  کون ہے جس کے بارے میں ایسی باتیں  سننے میں آ رہی ہیں ؟ اور وہ سیدنا عیسیٰ کو دیکھنے کی کوشش میں لگ گیا۔ 
پانچ ہزار آدمیوں کو کھلانا
(۱۰) صحابہ کرام نے جو کچھ کیا تھا واپس آ کر سیدنا عیسیٰ کو بتایا اور  آپ انہیں ساتھ لے کر الگ بیت صیدا نام ایک شہر  کی طرف روانہ ہوئے۔ (۱۱) لیکن لوگوں کو معلوم ہو گیا اور وہ آپ کا پیچھا کرنے لگے، آپ نے انہیں آنے دیا اور انہیں دین الٰہی کی باتیں  سنانے لگے اور جن کو شفا کی ضرورت تھی، انہیں آپ نے شفا بخشی۔ (۱۲) جب دن ڈھلنے  لگا تو ان بارہ صحابہ کرام نے پاس آ کر آپ سے کہا:  ان لوگوں کو رخصت کر دیں تاکہ وہ آس پاس  کے گاؤں اور بستیوں میں جا سکیں اور اپنے کھانے پینے کا انتظام کریں کیونکہ  ہم تو ایک ویران جگہ میں ہیں۔ (۱۳)آپ نے ان سے فرمایا: تم ہی  انہیں کھانے کو دو۔ انہوں نے کہا : ہمارے پاس پانچ روٹیوں اور دو مچھلیوں سے زیادہ کچھ نہیں، جب تک  کہ ہم  جا کر ان سب کے لئے کھانا خرید نہ لائیں۔ (۱۴) کیونکہ  پانچ ہزار کے قریب لوگ وہاں موجود تھے۔ آپ نے  اپنے صحابہ کرام سے فرمایا: ان لوگوں کو  پچا  س پچاس  کی قطاروں میں بٹھا دو۔ (۱۵) چنانچہ  انہوں نے ایسا ہی کیا اور سب کو بٹھا دیا۔ (۱۶) سیدنا عیسیٰ مسیح  نے وہ پانچ  روٹیاں اور دو مچھلیاں  لیں اور آسمان کی طرف  نظر اٹھا کر ان پر برکت چاہی، پھر آپ نے ان کے ٹکڑے کر کے صحابہ کرام کو دیئے  تاکہ وہ انہیں  لوگوں کے سامنے رکھتے چلے جائیں۔ (۱۷)سب لوگ کھا کر سیر ہو گئے اور  ان کے بچائے ہوئے  ٹکڑوں سے بارہ ٹوکریاں  بھر کر اٹھائی گئیں۔ 
حضرت پطرس کا اقرار
(۱۸) ایک دفعہ آپ اکیلے  دعا کر رہے تھے اور آپ کے صحابہ کرام آپ کے پاس تھے۔ آپ نے ان پوچھا: لوگ اس بارے میں کہ میں کون ہوں کیا کہتے ہیں ؟ (۱۹)انہوں نے جواب دیا: یحییٰ اصطباغی لیکن بعض الیاس نبی اور بعض کا خیال ہے کہ پرانے نبیوں میں سے کوئی نبی جی اٹھا ہے۔ (۲۰)تب آپ نے سے فرمایا : تم اس بارے کہ میں کون ہوں یا کہتے ہو؟ حضرت پطرس  نے جواب دیا  آپ پروردگار عالم کے مسیح ہیں۔ (۲۱) اس پر سیدنا عیسیٰ  نے انہیں تاکید  کر کے حکم دیا کہ یہ بات  کسی سے نہ کہنا۔ (۲۲) یہ بھی کہا کہ ابن آدم  کو کئی  تکلیفوں کا سامنا کرنا پڑے گا۔ وہ بزرگوں، امام اعظم اور شریعت علما کی طرف سے رد کر دیا جائیگا۔ وہ اسے قتل کر ڈالیں گے لیکن وہ تیسرے دن زندہ ہو جائے گا۔ (۲۳)پھر سیدنا عیسیٰ نے ان سب سے فرمایا: اگر کوئی میری پیروی کرنا چاہے تو وہ خود انکاری کرے اور روزانہ اپنی صلیب اٹھائے اور میرے پیچھے ہولے۔ (۲۴) کیونکہ جو کوئی  اپنی جان کو محفوظ رکھنا چاہتا ہے وہ اسے کھوئے  گا لیکن جو کوئی میرے لئے اپنی جان کھوئے گا وہ اسے محفوظ رکھے گا۔ (۲۵)آدمی، اگر ساری دنیا پالے مگر اپنا نقصان کر لے یا خود کو گنو ا بیٹھے  تو کیا فائدہ ؟(۲۶) کیونکہ جو کوئی  مجھ سے اور میرے کلام سے شر مائے گا تو ابن آدم بھی  جب وہ اپنے  پروردگار اور پاک کے فرشتوں  کے ساتھ آئے گا  تو اس سے شرمائے گا۔ (۲۷)لیکن میں تم سے سچ کہتا ہوں کہ بعض لوگ جو یہاں  کھڑے ہیں  جب تک وہ پروردگار کی بادشاہی  کو دیکھ نہ لیں گے  موت کا مزہ نہ چکھنے پائیں گے۔ 
۰(۲۸)ان باتوں کے تقریباً  آٹھ دن بعد ایسا ہوا کہ سیدنا عیسیٰ، حضرت پطرس، یحییٰ اور حضرت یعقوب  کو ساتھ لے کر ایک پہاڑ پر دعا کرنے کی غرض سے تشریف لے گئے۔ (۲۹)اور جب آپ  دعا کر رہے تھے  تو آپ کی صورت بدل گئی اور آپ کی پوشاک سفید ہو کر چمکنے لگی۔ (۳۰)اور دیکھو دو آدمی سیدنا عیسیٰ سے بات کر رہے تھے، یہ حضرت موسیٰ اور حضرت الیاس تھے۔ (۳۱)جو بزرگی میں ظاہر ہو کر  آپ کی شہادت کا ذکر کر رہے تھے  جو یروشلم میں واقع ہونے والی تھی۔ (۳۲) لیکن حضرت پطرس اور آپ کے ساتھیوں کی آنکھیں  نیند سے بھاری ہو رہی تھیں۔ جب وہ جاگے تو انہوں نے  سیدنا عیسی ٰ کی بزرگی  دیکھی اور ان دو آدمیوں پر بھی ان کی نظر پڑی جو آپ کے ساتھ کھڑے تھے۔ (۳۳) جب وہ آپ کے پاس سے جانے لگے تو حضرت پطرس  نے سیدنا عیسی ٰ سے کہا : مولا ہمارا یہاں رہنا اچھا ہے  کیوں نہ ہم  تین ڈیرے کھڑے کریں، ایک آ پ کے لئے اور ایک ایک حضرت موسیٰ اور حضرت الیاس  کے لئے۔ اسے پتا نہ تھا کہ وہ کیا کہہ رہا ہے۔ (۳۴) اسی دوران  ان پر بدلی چھا گئی  اور وہ اس میں گھر گئے اور خوفزدہ ہو گئے۔ (۳۵) تب اس بدلی میں سے آواز آئی کہ یہ میرا برگزیدہ محبوب ہے تم اس کی سنو۔ (۳۶) اور اس آواز کے ساتھ ہی سیدنا عیسیٰ مسیح اکیلے پائے گئے۔ وہ چپ رہے اور جو کچھ دیکھا تھا ان دنوں کسی سے اس کا ذکر نہ کیا۔ 
۰(۳۷)اگلے دن ایسا ہوا کہ  جب آپ پہاڑ سے اتر رہے تھے تو لوگوں کی بھیڑ لگ گئی۔ (۳۸) ایک آدمی نے اس بھیڑ میں سے چلا کر کہا : استاد محترم  میں آپ کی منت کرتا ہوں  کہ میرے بیٹے پر نظر  کریں وہ میرا اکلوتا بیٹا ہے۔ (۳۹) ایک بد روح اسے قبضے میں لے لیتی ہے۔ وہ یکایک  چلانے لگتا ہے، اس پر لرزہ طاری ہو جاتا ہے اور اس کے منہ  سے جھاگ نکلنے لگتا ہے۔ بد روح اسے زخمی کر کے مشکل  سے چھوڑتی ہے۔ (۴۰)میں نے آپ  کے صحابہ سے  التجا کی تھی کہ وہ بد روح کو نکال دیں لیکن وہ نہیں نکال سکے۔ 
(۴۱)سیدنا عیسی ٰ نے جواب میں کہا : اے بے اعتقاد اور گمراہ لوگو! میں کب تک  تمہارے ساتھ رہوں گا اور تمہاری برداشت کرتا رہوں گا ؟ اپنے بیٹے کو یہاں لے آؤ۔ (۴۲) ابھی وہ آ ہی رہا تھا کہ  بد روح نے اسے مروڑ کر زمین پر دے پٹکا لیکن آپ نے بد روح کو جھڑکا اور لڑکے کو شفا بخشی اور اسے اس کے والد کے حوالے کر دیا۔ (۴۳) اور سب لوگ پروردگار کی قدرت دیکھ کر حیران رہ گئے اور جب سب لوگ ان کاموں پر جو سیدنا عیسیٰ  کرتے تھے  تعجب کا اظہار  کر رہے تھے تو آپ نے اپنے صحابہ کرام سے فرمایا: (۴۴) میری  ان باتوں کو ذہن نشین کر لو کیونکہ ابن آدم آدمیوں کے حوالے کئے جانے کو ہے۔ (۴۵)لیکن وہ اس بات کو نہیں جانتے تھے کیونکہ  وہ ان سے پوشیدہ رکھی گئی  تھیں تاکہ وہ اسے نہ سمجھ سکیں اور وہ اس کے بارے آپ سے پوچھنے سے بھی ڈرتے تھے۔ 
۰(۴۶) پھر صحابہ کرام میں یہ بحث چھڑ گئی کہ ہم میں سب سے بڑا کون ہے ؟(۴۷) سیدنا عیسیٰ نے ان کے دل کی بات معلوم کر کے ایک بچے کو لیا اور اسے اپنے پاس کھڑا کر کے (۴۸) اپنے صحابہ کرام سے فرمایا: جو کوئی  اس بچے کو میرے  نام پر قبول کرتا ہے  وہ مجھے قبول کرتا ہے اور جو مجھے قبول کرتا ہے  وہ میرے بھیجنے والے کو قبول کرتا ہے  کیونکہ جو تم میں سب سے چھوٹا ہے وہی سب سے بڑا ہے۔ 
(۴۹)تب حضرت یحییٰ نے سیدنا عیسیٰ سے کہا : مولا ہم نے ایک شخص کو آپ کے نام سے بد روحیں نکالتے دیکھا تو اسے منع کیا کیونکہ وہ ہمارے ساتھ نہیں۔ (۵۰)لیکن سیدنا عیسیٰ نے ان سے فرمایا:  پھر اسے منع نہ کرنا کیونکہ جو تمہارے خلاف نہیں وہ تمہاری  طرف ہے۔ 
۰(۵۱) جب سیدنا عیسیٰ کے اوپر اٹھائے جان کے دن نزدیک آ گئے تو آپ نے پختہ ارادہ کے ساتھ یروشلم کا رخ کیا۔ (۵۲) اور آپ نے  آگے قاصد  روانہ کر دئیے  یہ قاصد گئے اور سماریوں کے ایک گاؤں میں داخل ہوئے تاکہ  سیدنا عیسیٰ کے آنے کی تیاری کریں۔ (۵۳) لیکن جب گاؤں والوں نے یہ دیکھا کہ سیدنا عیسیٰ یروشلم جانے کا ارادہ رکھتے ہیں  تو اسے قبول نہ کیا۔ (۵۴) یہ دیکھ کر آپ کے صحابہ کرام  حضرت یعقوب اور حضرت یحییٰ  کہنے لگے : مولا آپ حکم دیں تو ہم (الیاس  نبی کی طرح ) آسمان سے آگ نازل کروا کر  ان لوگوں کو بھسم کر دیں۔ (۵۵) لیکن آپ نے مڑ کر  دیکھا اور انہیں جھڑ ک دیا اور کہا کہ تم نہیں جانتے کہ تم کیسی روح کے ہو۔ (۵۶)کیونکہ ابن آدم لوگوں کو ہلاک کرنے نہیں بلکہ بچانے آیا ہے ) تب وہ کسی دوسرے گاؤں کی طرف روانہ ہو گئے۔ 
۰(۵۷) جب وہ راستے میں چلے جا رہے تھے تو کسی نے سیدنا عیسیٰ مسیح سے کہا  آپ جہاں بھی جائیں  گے میں آپ کی پیروی کروں گا۔ (۵۸)سیدنا عیسیٰ نے ان سے فرمایا لومڑیوں کے بھی بھٹ ہوتے ہیں اور ہوا کے پرندوں کے گھونسلے، لیکن ابن آدم کے لئے کوئی جگہ نہیں جہاں وہ اپنا سر بھی رکھ سکے۔ (۵۹)پھر آپ نے  ایک اور سے فرمایا: میرے پیچھے ہولے لیکن آپ نے ان سے پہلے اجازت دے کہ میں جا کر اپنے والدِ بزرگوار کو دفن کر سکوں، (۶۰) سیدنا عیسیٰ مسیح نے  ان سے فرمایا:  مردوں کو اپنے مردے دفن کرنے دو لیکن تم جاؤ اور دین الٰہی کی تبلیغ  کرو۔ (۶۱) ایک اور شخص  نے کہا : مولا میں بھی آپ کے پیچھے چلوں گا  لیکن پہلے مجھے اجازت دیں کہ  میں اپنے گھر  والوں سے رخصت ہو آؤں۔ (۶۲) سیدنا عیسی ٰ نے اس سے کہا: جو کوئی ہل پر ہاتھ رکھ کر پیچھے کی طرف دیکھتا ہے  وہ دین الٰہی کے لائق نہیں۔ 


رکوع ۱۰

۰(۱) اس کے بعد  سیدنا عیسیٰ مسیح نے ۷۲ شاگرد اور مقرر کئے اور انہیں دو دو کر کے  اپنے سے پہلے  ان شہروں اور قصبوں میں روانہ کیا جہاں  آپ خود جانے والے تھے۔ (۲) اور آپ نے  ان سے کہا : فصل تو بہت ہے  لیکن مزدور کم ہیں، اس لئے فصل کے مالک سے التجا کرو کہ اپنی  فصل کاٹنے کے لئے  مزدور بھیج دے۔ (۳) جاؤ دیکھو میں تمہیں  گویا بروں کو بھیڑیوں کے درمیان بھیج رہا ہوں۔ (۴) اپنے ساتھ  بٹوا نہ لے جانا، نہ تھیلی  نہ جوتے اور نہ کسی کو راہ میں سلام کرنا۔ (۵)جب کسی گھر میں داخل  ہو تو پہلے  کہو  کہ اس گھر کی سلامتی ہو۔ (۶) اگر وہاں  کوئی سلامتی  کا فرزند ہو گا تو تمہارا  سلام اس پر ٹھہرے گا ورنہ  تمہارے پاس لوٹ آئے گا۔ (۷) اسی گھر میں مقیم رہو اور گھر والوں  کے ساتھ کھاؤ(۹) اور پیو کیونکہ مزدور اپنی مزدوری کا حقدار ہے۔ گھر گھر نہ گھومتے پھرنا۔ (۸) جس شہر  میں داخل ہو اور اس شہر والے تمہیں قبول  کریں تو  جو کچھ تمہارے سامنے رکھا جائے  اسے کھاؤ، گھر  میں جو لوگ بیمار ہوں، انہیں شفا دو اور بتاؤ کے پروردگار کی بادشاہی نزدیک آ پہنچی ہے۔ (۱۰)اور اگر تم کسی ایسے شہر  میں قدم رکھتے ہو جہاں کے لوگ  تمہیں قبول نہیں کرتے  تو اس شہر کی گلیوں میں جا کر کہو (۱۱) کہ ہم تمہارے شہر کی گرد کو بھی جو ہمارے پاؤں میں لگی ہوئی ہے  تمہارے  لئے جھاڑ دیتے ہیں  مگر یہ یاد رکھو کہ پروردگار کی بادشاہی نزدیک آ پہنچی ہے۔ (۱۲) میں تم سے کہتا ہوں کہ انصاف کے دن سدوم کا حال اس شہر کے حال سے زیادہ قابل برداشت ہو گا۔ 
(۱۳) اے خرازین ! تجھ پر افسوس، اے بیت صیدا تجھ پر افسوس، کیونکہ  جو معجزے تمہارے درمیان دکھائے گئے اگر صور اور صیدا میں دکھائے جاتے   تو وہ ٹاٹ  اوڑھ کر اور سر پر راکھ ڈال کر کب کے توبہ کر چکے ہو تے۔ (۱۴) پھر بھی عدالت کے دن صور اور صیدا کا حال تمہاری نسبت زیادہ قابل برداشت  ہو گا۔ (۱۵) اور اے کفر نحوم کیا تو آسمان تک بلند کیا جائے گا؟ نہیں  بلکہ تو عالم ارواح میں اتار دیا جائے گا۔ 
(۱۶)جو تمہاری  سنتا ہے وہ میری سنتا ہے ۔ جو تمہیں رد کرتا ہے  وہ مجھے رد کرتا ہے اور جو مجھے رد کرتا ہے  وہ میرے بھیجنے والے کو رد کرتا ہے۔ 
(۱۷) اور وہ ۷۲صحابہ کرام  خوشی کے ساتھ  واپس آئے اور کہنے لگے  :مولا  آپ کے نام سے تو بد روحیں  بھی ہمارا حکم مانتی ہیں۔ (۱۸)آپ نے ان سے فرمایا : میں نے شیطان کو اس طرح گرتے دیکھا جیسے بجلی آسمان سے گرتی ہے۔ (۱۹)دیکھو میں نے تمہیں سانپوں اور بچھوؤں کو کچلنے کا اختیار دیا ہے اور دشمن کی ساری  قوت پر غلبہ  عطا کیا ہے اور تمہیں  کسی سے بھی ضرر نہ پہنچے گا۔ (۲۰) تاہم اس بات  سے خوش نہ ہو  کہ روحیں  تمہارا حکم مانتی ہیں  بلکہ اس بات سے  خوش ہو کہ تمہارے  نام آسمان پر لکھے ہوئے ہیں۔ 
(۲۱)اسی گھڑی سیدنا عیسیٰ روحِ پا ک کی خوشی سے معمور ہو کر فرمانے لگے : اے پروردگار ! آسمان اور زمین کے مالک ! میں آپ کی حمد کرتا ہوں کہ آپ نے  یہ باتیں  عالموں اور دانشوروں سے پوشیدہ رکھیں اور بچوں پر ظاہر کیں۔ ہاں اے پروردگار ! آپ کی خوشی اسی میں تھی ۔ (۲۲)ساری چیزیں  میرے پروردگار  کی طرف سے  میرے سپرد کر دی گئی ہیں اور سوا پروردگار  کے کوئی جانتا کہ محبوب کون ہے اور سوائے محبوب کے کوئی نہیں جانتا کہ پروردگار کون ہے اور سوائے اس کے جس پر محبوب  ظاہر  کرنے کا ارادہ کرتا ہے۔ (۲۳)تب آپ اپنے صحابہ کرام کی طرف متوجہ ہوئے اور صرف ان ہی سے فرمانے لگے : مبارک ہیں وہ آنکھیں  جو یہ باتیں  دیکھتی ہیں جنہیں  تم دیکھتے ہو۔ (۲۴) کیونکہ میں تم سے کہتا ہوں  کہ بہت سے نبیوں اور بادشاہوں کی خواہش تھی کہ یہ دیکھیں  جو تم دیکھتے ہو مگر نہ دیکھ پائے اور یہ باتیں سنیں جو تم سنتے ہو مگر نہ سن پائے۔ 
۰(۲۵)تب ایک عالم شریعت  اٹھا اور سیدنا عیسیٰ مسیح کو آزمانے کی غرض سے کہنے لگا: مولا مجھے حیات ابدی کا وارث بننے کے لئے کرنا ہو گا ؟ (۲۶) سیدنا عیسیٰ نے اس سے فرمایا: شریعت میں کیا لکھا ہے ؟ تم کس طرح پڑھتے ہو؟ (۲۷) اس نے جواب میں کہا کہ پروردگار کو اپنے سارے دل اور اپنی جان اور اپنی ساری طاقت اور اپنی ساری عقل سے محبت رکھ اور اپنے پڑوسی سے اپنے برابر پیار کرو۔ (۲۸) سیدنا عیسیٰ مسیح نے اس سے ارشاد فرمایا : تم نے ٹھیک جواب دیا ہے یہی کرو تو زندہ رہو گے۔ (۲۹) مگر اس نے اپنی ساری پرہیزگاری جتانے کی غرض سے سیدنا عیسی ٰ سے پوچھا : میرا پڑوسی کون ہے ؟ (۳۰) سیدنا عیسیٰ مسیح نے جواب میں کہا : ایک آدمی یروشلم سے اریحا جا رہا تھا کہ  ڈاکوؤں کے ہاتھوں میں جا پڑا۔ انہوں نے اس کے کپڑے اتار لئے اور اسے مارا پیٹا اور زخمی کر دیا اور ادھ موا چھوڑ کر چلے گئے۔ (۳۱) اتفاقاً  ایک امام اس راہ سے جا رہا تھا اس نے زخمی کو دیکھا مگر کترا کر چلا گیا۔ اسی طرح ایک خادم بیت اللہ بھی  ادھر آ نکلا اور اسے دیکھ کر  کتر کر چلا گیا۔ (۳۳) پھر ایک سماری  جو سفر کر رہا تھا  وہاں آ نکلا۔ زخمی کو دیکھ کر  اسے بڑا ترس آیا۔ (۳۴) وہ اس کے پاس گیا اور اس کے زخموں پر تیل اور مے لگا کر  انہیں باندھا اور زخمی  کو اپنے گدھے پر بٹھا کر  سرائے میں لے گیا اور اس کی تیمار داری کی۔ (۳۵) اگلے دن اس نے دو دینار نکال کر  بھٹیارے کو دئیے اور کہا: اس کی دیکھ بھال کرنا اور اگر خرچہ زیادہ ہوا تو میں واپسی پر ادا کر دوں گا۔ (۳۶)تمہارے نزدیک ان تینوں میں  کون اس شخص کا جو ڈاکوؤں کے ہاتھوں میں جا پڑا تھاپڑوسی ثابت ہوا ؟ (۳۷) شریعت کے عالم نے  جواب دیا : وہ جس نے اس کے ساتھ ہمدردی کی، سیدنا عیسیٰ نے اس سے فرمایا جا ؤ تم بھی ایسا ہی کرو۔ 
۰(۳۸)سیدنا عیسیٰ اور آپ کے صحابی  چلتے چلتے ایک گاؤں میں پہنچے وہاں مرتھا نام کی ایک عورت آپ کو اپنے گھر میں مدعو کیا۔ اس کی ایک بہن بھی تھی جس کا نام مریم تھا وہ آپ کے قدموں کے پاس بیٹھ  کر آپ کی باتیں  سن رہی تھی (۴۰)لیکن مرتھا  کام کی زیادتی  کی وجہ سے  گھبرا گئی اور آپ کے پاس کر کہنے لگی مولا ! آپ کو ذرا بھی خیال نہیں  کہ میری بہن نے مجھے خدمت کرنے کے لئے اکیلا چھوڑ رکھا ہے۔ اسے  کہہ دیجئے  کہ میری  مدد کرے۔ (۴۱) سیدنا عیسیٰ مسیح نے جواب میں اس سے فرمایا : مرتھا ! مرتھا تم بہت سی چیزوں  کے بارے میں  پریشان ہو رہی ہو۔ (۴۲) حالانکہ  ایک ہی چیز ہے جس کی ضرورت ہے اور مریم نے وہ اچھا حصہ چن لیا ہے جو اس سے چھینا نہ جائے گا۔ 


رکوع ۱۱
۰
(۱)  ایک دن سیدنا عیسیٰ کسی جگہ دعا کر رہے تھے۔ جب آپ کر چکے تو آپ کے صحابہ کرام میں سے ایک نے کہا : مولا ! جیسے یحییٰ  نے اپنے صحابیوں کو دعا کرنا سکھایا آپ بھی ہمیں سکھائیں۔ 
(۲)آپ نے ان سے فرمایا کہ جب تم دعا کرو تو کہو :
اے پروردگار عالم ! آپ کا نام مبارک مانا جائے۔ 
آپ کی بادشاہی آئے۔ 
(۳)ہماری روز کی روٹی ہمیں ہر روز عطا فرمائیے۔ 
(۴)ہمارے گناہ معاف کریں کیونکہ ہم بھی اپنے ہر قرضدار کو معاف کرتے ہیں اور ہمیں آزمائش میں نہ لائیں۔ 
(۵)پھر آ پ نے  ان سے فرمایا: فرض کرو کہ تم میں سے کسی کا ایک دوست ہے۔ وہ آدھی رات کو اس کے پاس  جا کر کہتا ہے کہ  اے دوست مجھے تین روٹیاں دے۔ (۶)کیونکہ میرا ایک دوست سفر کر کے  میرے پاس آیا ہے اور میرے پاس کچھ بھی نہیں کہ  ا سکی خاطر  تواضع کر سکوں (۷)اور وہ اندر سے جواب میں کہتا ہے۔ مجھے تکلیف نہ دے، دروازہ بند ہے اور میں اور میرے بال بچے بستر میں ہیں، میں اٹھ کر تجھے دے نہیں سکتا۔ (۸) میں تم سے کہتا ہوں کہ اگر چہ وہ اس کا دوست  ہے وہ اٹھ کر نہ بھی دے تو بھی اس کے بار بار اصرار کرنے کے باعث  ضرور اٹھے گا اور جتنی روٹیوں کی اسے ضرورت ہے  دے گا۔ (۹) پس میں تم سے کہتا ہوں مانگتے رہو گے تو تمہیں دیا جائے گا، ڈھونڈتے رہو گے تو پاؤ گے۔ دروازہ کھٹکھٹاتے رہو گے تو تمہارے لئے کھول دیا جائے گا(۱۰)کیونکہ جو مانگتا ہے  اسے ملتا ہے، جو ڈھونڈتا ہے وہ پاتا ہے اور جو کھٹکھٹاتا ہے اس کے لئے  دروازہ کھول دیا جائے گا(۱۱)تم میں سے کون سا باپ ایسا ہے کہ جب اس کا بیٹا مچھلی مانگے تو اسے مچھلی نہیں بلکہ سانپ پکڑا دے ؟(۱۲) یا انڈا مانگے تو اس کے ہاتھ  میں بچھو تھما دے ؟ (۱۳)پس جب تم برے ہو کر  بھی اپنے بچوں کو اچھی چیزیں  دینا جانتے ہو تو کیا پروردگار عالم انہیں پاک روح افراط سے عطا نہ فرمائے گا جو اس سے مانگتے ہیں۔ 
۰(۱۴)ایک دفعہ آپ ایک گونگے میں سے بد روح کو نکال رہے تھے اور جب بد روح نکل گئی تو گونگا بولنے لگا اور لوگ تعجب کرنے لگے۔ (۱۵)لیکن ان میں سے بعض نے کہا : وہ بد روحوں کے سردار بعلز بول کی مدد سے بد روحوں کو نکالتا ہے۔ (۱۶)بعض آپ کو  آزمانے کی غرض سے آپ سے کوئی آسمانی نشان طلب کرنے لگے۔ (۱۷)لیکن آپ نے ان کے خیالات  جان کر ان سے کہا جس حکومت میں پھوٹ  پڑ جاتی ہے وہ ویران ہو جاتی ہے اور جس گھر  میں پھوٹ پڑ جاتی ہے وہ قائم نہیں رہ سکتا۔ (۱۸)اور اگر شیطان اپنی ہی مخالفت کرنے لگے تو اس کی حکومت  کیسے قائم رہ سکتی ہے ؟ پھر بھی تم کہتے ہو کہ میں بعلز بول کی مدد سے بد روحوں کو نکالتا ہوں۔ (۱۹) اگر میں بعلز بول کی مدد سے بد روحوں کو نکالتا ہوں تو تمہارے شاگرد انہیں کس کی مدد سے نکالتے ہیں ؟ پس وہی تمہارے منصف ہوں گے۔ (۲۰) لیکن اگر میں خدا کی قدرت سے بد روحوں کو نکالتا ہوں تو پروردگار کی بادشاہی تمہارے پاس آ پہنچی  ہے۔ (۲۱)جب کوئی زور آور مسلح ہو کر  اپنے گھر کی حفاظت  کرتا ہے  تو اس کا مال  و اسباب محفوظ رہتا ہے۔ (۲۲) لیکن جب اس سے بھی زیادہ زور آور آدمی اس پر حملہ کر کے اسے مغلوب کر لیتا ہے تو اس  کے سارے ہتھیار جن پر اس کا بھروسا تھا چھین لیتا ہے اور اس کا سارا مال و اسباب  لوٹ کو بانٹ دیتا ہے۔ 
(۲۳)جو میرے ساتھ نہیں وہ میرا مخالف ہے اور جو میرے ساتھ جمع نہیں کرتا وہ بکھیرتا ہے۔ (۲۴)جب کسی آدمی میں سے بد روح نکلتی ہے تو وہ سوکھے مقاموں میں جا کر آرام ڈھونڈتی ہے اور جب نہیں  پاتی تو کہتی ہے کہ میں اپنے اسی گھر میں واپس چلی جاؤں گی  جہاں سے میں نکلی تھی۔ (۲۵)اور واپس آ کر اسے صاف ستھرا اور آراستہ پاتی ہے (۲۶)تب وہ جا کر  اپنے سے بھی بدتر سات اور بد روحوں کو ہمراہ لے آتی ہے اور وہ اندر جا کر اس میں  رہنے لگتی ہیں اور اس آدمی کا حال پہلے سے بھی زیادہ براہو جاتا ہے۔ 
(۲۷)سیدنا عیسیٰ یہ باتیں فرما ہی رہے تھے کہ ہجوم میں سے ایک عورت نے اونچی آواز میں آپ سے کہا : مبارک ہیں وہ  پیٹ جس سے آپ پیدا ہوئے اور مبارک ہیں وہ چھاتیاں جنہوں نے آپ کو دودھ پلایا۔ (۲۸)لیکن آپ نے اس سے فرمایا  جو لوگ کلامِ الہی ٰ کو سنتے اور اس پر عمل کرتے ہیں  وہ زیادہ مبارک ہیں۔ 
۰(۲۹) جب بھیڑ زیادہ ہونے لگی تو سیدنا عیسیٰ نے فرمایا: اس زمانہ کے لوگ برے ہیں جو مجھ سے نشان طلب کرتے ہیں مگر یونس کے نشان کے سوا کوئی اور نشان انہیں نہیں دیا جائے گا۔ (۳۰)کیونکہ جس طرح یونس نینوہ کے باشندوں کے لئے نشان ٹھہرا اسی طرح ابن آدم بھی اس زمانہ کے لوگوں کے لئے نشان ٹھہرے گا۔ (۳۱)دکھن کی ملکہ  عدالت کے دن اس زمانہ کے لوگوں کے ساتھ کھڑی ہو کر انہیں مجرم ٹھہرائے گی  کیونکہ وہ بڑی دور سے سلیمان کی حکمت سننے کے لئے آئی تھی اور دیکھو یہاں سلیمان سے بھی بڑا موجود ہے۔ (۳۲)نینوہ کے لوگ عدالت کے دن اس زمانہ کے لوگوں کے ساتھ کھڑے ہو کر انہیں مجرم ٹھہرائیں گے اس لئے کہ انہوں نے یوناہ کی تبلیغ کی وجہ سے توبہ کر لی تھی اور دیکھو یہاں وہ موجود ہے  جو  یوناہ سے بھی بڑا ہے۔ 
۰(۳۳) کوئی شخص چراغ جلا کر تہہ خانہ یا کسی برتن کے نیچے  نہیں بلکہ  چراغدان پر رکھتا ہے تاکہ اندر آنے والوں کو روشنی  دکھائی دے۔ (۳۴)تمہارے بدن کا چراغ  تمہاری آنکھ ہے جب  تمہاری آنکھ سالم ہے تو تمہارا بدن بھی روشن ہے اگر خراب ہے تو تمہارا بدن بھی تاریک ہے۔ (۳۵)خبر دار کہیں ایسا نہ ہو کہ  جو روشنی  تم میں ہے وہ تاریکی بن جائے۔ (۳۶)پس اگر تمہارا سارا بدن روشن ہو اور کوئی حصہ تاریک نہ رہے تو وہ سارے  کا سارا ایسا روشن ہو گا جیسے کسی چراغ نے اپنی چمک سے تمہیں روشن کر دیا ہے۔ 
۰(۳۷)سیدنا عیسیٰ اپنی بات پوری بھی نہ کر پائے تھے کہ کسی فریسی نے آپ سے درخواست کی کہ آپ اس کے ساتھ کھانا نوش فرمائیں۔ آپ اس کے گھر تشریف لے گئے اور دستر خوان پر بیٹھ گئے۔ (۳۸)دینی عالم نے  یہ دیکھ کر  تعجب کیا کہ آپ بغیر ہاتھ دھوئے کھانا کھانے بیٹھ گئے۔ (۳۹)اس پر آپ نے اس سے فرمایا : اے دینی علماؤ تم پیالے اور رکابی کو باہر سے تو صاف کرتے ہو لیکن تمہارے دل اندر لوٹ اور بدی سے بھرے پڑے ہیں۔ (۴۰)اے نادانو! کیا جس نے ظاہر کو بنایا اس نے باطن کو نہیں بنایا؟ (۴۱) پس اندر کی چیزیں خیرات کر دو تو تمہارے لئے  سب کچھ پاک ہو جائے گا۔ 
(۴۲) مگر اے فریسیو! تم پر افسوس، تم پودینہ، سداب اور سبزی ترکاری کا دسواں حصہ خدا کو دیتے ہو لیکن انصاف کرنے سے اور خدا کی محبت سے غافل رہتے ہو۔ چاہیے تو یہ تھا کہ  دسواں حصہ دینے کے ساتھ ساتھ  یہ بھی کرتے۔ 
(۴۳) اے فریسیو ! تم پر افسوس  تم چاہتے ہو کہ لوگ تمہیں اعلی کرسیوں پر بٹھائیں اور بازاروں میں جھک جھک کر سلام کریں۔ 
(۴۴) تم پر افسوس تم ان پوشیدہ قبروں کی طرح ہو جن پر سے لوگ انجانے میں پاؤں رکھتے ہو گئے گزر جاتے ہیں۔ 
(۴۵)تب شریعت کے عالموں میں سے ایک نے آپ کو جواب میں کہا : اے استاد ! یہ باتیں  کہہ کر آپ تو ہماری توہین کر رہے ہیں۔ (۴۶) آپ نے فرمایا: اے شریعت  کے عالمو تم پر بھی افسوس کیونکہ  تم آدمیوں پر ایسے بوجھ لادتے ہو جنہیں  اٹھانا مشکل ہوتا ہے اور خود انہیں انگلی بھی نہیں لگاتے۔ (۴۷) تم پر افسوس ! تم تو نبیوں کی قبریں بناتے ہو اور تمہارے باپ دادا نے انہیں ہلاک کیا تھا۔ (۴۸)پس تم گواہ ہو کہ تم اپنے باپ دادا کے کاموں کی پوری تائید کرتے ہو کیونکہ  انہوں نے  تو نبیوں کو قتل کیا اور تم ان نبیوں کی قبر بناتے ہو۔ (۴۹)اس لئے خدا کی حکمت نے فرمایا کہ میں نبیوں اور رسولوں کو ان کے پاس بھیجوں گی۔ وہ ان میں سے بعض کو قتل کر ڈالیں گے اور بعض کو ستائیں  گے۔ (۵۰)پس یہ  موجودہ نسل  سارے نبیوں کے اس خون کی جو دنیا کے شروع سے بہایا گیا ہے ذمہ دار ٹھہرائی جائے گی۔ (۵۱)بابل کے خون سے لے کر زکریا کے خون تک  جسے قربان گاہ اور بیت اللہ کے درمیان قتل کیا گیا۔ ہاں ! میں کہتا ہوں کہ یہ نسل ہی ان کے خون کی  ذمہ دار ٹھہر ا ئی جائے گی۔ (۵۲)اے شریعت کے عالمو! تم پر  افسوس تم نے  علم کی کنجی  اپنے قبضہ  میں لے لی تم خود  بھی داخل نہ ہوئے اور جو داخل ہونا چاہتے تھے  انہیں بھی روک دیا۔ 
(۵۳) جب آپ وہاں سے سے نکلے تو شریعت کے عالموں اور دینی عالمو نے آپ کو گھیر لیا اور نہایت ہی غصہ کی حالت  میں چاروں طرف سے  مختلف  سوالات کرنے لگے۔ (۵۴)تاکہ آپ منہ مبارک سے کوئی ایسی بات نکل جائے جس پر وہ اعتراض کر سکیں۔ 


رکوع ۱۲

۰(۱)اسی دوران ہزاروں آدمیوں کا جمع غفیر لگ گیا اور جب وہ ایک دوسرے پر گرے پڑتے تھے تو سیدنا عیسیٰ مسیح نے سب سے پہلے اپنے صحابہ کرام سے مخاطب ہو کر فرمایا : دینی علماؤں کے خمیر یعنی ان کی منافقت سے خبر دار رہنا۔ (۲) کوئی چیز ڈھکی ہوئی نہیں جو ظاہر نہ کی جائے گی اور نہ ہی  کوئی چیز چھپی ہوئی ہے جو جانی نہ جائے گی۔ (۳)اس لئے جو باتیں  تم نے اندھیرے میں کہی ہیں وہ روشنی میں سنی جائیں گی اور جو کچھ تم نے کوٹھڑیوں میں کسی کے کان میں کہا ہے اس کا اعلان کوٹھوں پر کیا جائے گا۔ (۴) دوستو! میں تم سے کہتا ہوں  کہ ان سے مت  ڈرو جو بدن کو ہلاک کرتے ہیں اور اس کے بعد اور کچھ نہیں کر سکتے۔ (۵)لیکن میں تمہیں جتائے دیتا ہوں  کہ کس سے ڈرنا چاہیے۔ اس سے جسے بدن ہاک کرنے کے بعد اسے جہنم میں ڈال دینے کا اختیار ہے۔ ہاں ! میں تم سے کہتا ہوں کہ اسی سے ڈرو۔ (۶)اگرچہ  چند سکوں میں پانچ  چڑیاں خریدی جا سکتی ہیں لیکن  اللہ و تبارک و تعالیٰ  ان میں سے کسی کو بھی فراموش نہیں کرتے۔ (۷)تمہارے سر کے بال بھی گنے ہوئے ہیں  ڈر و مت، تم تو کئی  چڑیوں سے زیادہ قیمتی ہو۔ 
(۸)میں تمہیں بتاتا ہوں کہ جو کوئی آدمیوں کے سامنے میرا اقرار کرتا ہے ابن آدم بھی پروردگارِ عالم کے فرشتوں کے روبرو اس کا اقرار کرے گا۔ (۹) لیکن جو آدمیوں کے سامنے میرا انکار کرتا ہے  اس کا انکار پروردگار کے فرشتوں کے روبرو کیا جائے گا۔ (۱۰)جو کوئی ابن آدم کے خلاف کچھ کہے گا اسے بخش دیا جائے گا لیکن جو پاک روح کے خلاف کفر بکے گا  اسے نہیں بخشا جائے گا۔ (۱۱) جب وہ تمہیں عبادت خانوں میں حاکموں اور با اختیار اشخاص کے حضور لے جائیں گے تو فکر مت کرنا کہ ہم کیا کہیں اور کیوں اور کیسے جواب دیں (۱۲)کیونکہ پاک روح عین وقت پر تمہیں  سکھا دے گا کہ  تمہیں کیا کہنا ہے (۱۳)ہجوم میں سے کسی نے آپ سے کہا : استاد محترم  میرے بھائی کو حکم دیں  میرا ث میں سے میرا حصہ میرے حوالے کر دے۔ (۱۴)سیدنا عیسیٰ مسیح نے جواب دیا : میاں ! کس نے مجھے تمہارا منصف یا بانٹنے والا مقرر کیا ہے  ؟ (۱۵) اور آپ نے ان سے فرمایا: خبر دار، ہر طرح کے لالچ سے دور رہو، کسی کی زندگی کا انحصار اس کے مال و دولت  کی کثرت پر نہیں ہے۔ (۱۶)تب آپ نے انہیں یہ تمثیل سنائی : کسی دولتمند  کی زمین میں بڑی فصل ہوئی (۱۷)اور وہ دل ہی میں سوچ کر کہنے لگا : میں کیا کروں ؟ میرے پاس جگہ نہیں ہے جہاں میں اپنی پیداوار  جمع کر سکوں۔ (۱۸) تب اس نے کہا : میں ایک کام کروں گا کہ اپنے کھتے  ڈھا کر نئے اور بڑے کھتے بناؤں گا اور ان میں اپنا تمام اناج اور مال و اسباب  بھر دوں گا۔ (۱۹) پھر اپنی جان سے کہوں گا : اے جان !  تیرے پاس کئی برسوں کے لئے مال جمع ہے۔ آرام سے رہ، کھا پی اور عیش کر۔ (۲۰) مگر پروردگار نے اس سے کہا : اے نادان ! اسی  رات تیری جان تجھ سے طلب کر لی جائے گی۔ پس جو کچھ تو نے  جمع کیا ہے وہ کس کے کام آئے گا؟ چنانچہ جو اپنے لئے تو خزانہ جمع کرتا ہے لیکن رب العالمین  کی نظر میں  دولت مند نہیں بنتا ا س کا بھی یہی حال ہو گا۔ 
۰(۲۲) تب سیدنا عیسیٰ مسیح نے اپنے صحابہ کرام سے فرمایا: یہی وجہ ہے کہ  میں تم سے کہتا ہوں کہ نہ تو اپنی جان کی فکر کرو کہ تم کیا کھاؤ گے نہ اپنے بدن کی کہ تم کیا پہنو گے۔ (۲۳)کیونکہ جان خوراک سے اور بدن پوشاک سے بڑھ کر ہے۔ (۲۴)کوؤں کو دیکھو جو نہ تو بوتے ہیں  نہ کاٹتے ہیں نہ ان کے کے پاس گودام ہوتا ہے نہ کھتا تو بھی پروردگار انہیں کھلاتا ہے۔ تم تو پرندوں سے بھی زیادہ قدر و قیمت والے ہو۔ (۲۵)تم میں کون ایسا ہے جو فکر کر کے اپنی عمر میں گھڑی بھر کا بھی اضافہ کر سکے ؟ (۲۶)پس جب تم یہ جھوٹی سی بات بھی نہیں کر سکتے تو باقی چیزوں کی فکر کس لئے کرتے ہو (۲۷)سوسن کے درختوں کو دیکھو وہ کس طرح بڑھتے ہیں ؟ وہ نہ محنت کرتے ہیں نہ کاتتے ہیں  تو بھی میں تم سے کہتا ہوں کہ سلیمان نبی بھی اپنی ساری شان و شوکت کے باوجود  ان میں سے کسی  کی طرح  ملبس نہ تھا۔ (۲۸)پس جب اللہ و تبارک تعالیٰ  میدان کی گھاس  جو آج ہے اور کل تنور میں جھونکی جاتی ہے، ایسی پوشاک پہناتا ہے  تو اے کم ایمان والو! کیا وہ تمہیں  بہتر پوشاک نہ پہنائے گا ؟ (۲۹) اور اس فکر  میں مبتلا  مت رہو کہ تم کیا کھاؤ گے اور کیا پیو گئے اور نہ شکی بنو۔ (۳۰) کیونکہ  دنیا کی ساری  قومیں  ان چیزوں کی جستجو میں لگی رہتی ہیں لیکن تمہارا پروردگار جانتا ہے کہ تم ان چیزوں کے محتاج ہو۔ (۳۱) بلکہ پہلے دین الٰہی کی تلاش کرو تو یہ چیزیں بھی تمہیں حاصل ہو جائیں گی۔ 
(۳۲) اے چھوٹے گلے، ڈر مت ! کیونکہ تمہارے  پروردگار کی خوشی اسی میں ہے کہ وہ تمہیں بادشاہی عطا فرمائے۔ (۳۳)اپنا مال و اسباب  بیچ کر خیرات  کر دو۔ اور اپنے لیے ایسے  بٹوے بناؤ جو  پرانے نہیں ہوتے یعنی آسمان پر خزانہ جمع کرو جو خالی نہیں ہوتا۔ جہاں چور نہیں پہنچ سکتا اور جسے کیڑا نہیں لگتا۔ (۳۴)کیونکہ جہاں تمہارا خزانہ ہے وہیں تمہارا دل بھی ہو گا۔ 
۰(۳۵)خدمت کے لئے کمربستہ رہو اور چراغ جلائے رکھو۔ (۳۶) ان آدمیوں کی طرح جو اپنے مالک  کی شادی کی ضیافت سے لوٹنے کا انتظار کر رہے ہیں تاکہ جب وہ آئے  اور  دروازہ کھٹکھٹائے تو فوراً  اس کے لئے دروازہ کھول دیں۔ (۳۷)وہ نوکر  مبارک ہیں  جنہیں ان کا مالک اپنی واپسی پر جاگتا پائے۔ میں تم سے سچ کہتا ہوں  کہ وہ خود کمر بستہ ہو کر انہیں  دستر خوان پر بٹھائے گا اور پا س آ کر  ان کی خدمت  میں لگ جائے گا۔ (۳۸)اگر مالک رات کے دوسرے یا تیسرے  پہر میں آ کر اپنے  نوکروں کو خوب چوکس پائے تو ان کے لئے کتنی اچھی بات ہے۔ (۳۹)لیکن یاد رکھو کہ اگر گھر کے مالک  کو چور کے آنے کا وقت معلوم ہوتا تو وہ بیدار رہتا اور اپنے گھر میں  نقب نہ لگنے دیتا۔ (۴۰)پس تم بھی تیار رہو۔ کیونکہ جس گھڑی تمہیں خیال تک نہ ہو گا ابن آدم (یعنی سیدنا عیسیٰ) آ جائے گا۔ 
(۴۱)حضرت پطرس نے کہا : اے مولا ! یہ تمثیل جو آپ نے فرمائی صرف ہمارے لئے ہے یا سب کے لئے ہے ؟ (۴۲) سیدنا مسیح نے فرمایا: کون ہے وہ دیانتدار جو عقلمند منتظم جس کا مالک اسے اپنے گھر کے نوکر چاکروں  پر مقرر کرے تاکہ وہ انہیں ان کی خوراک مناسب وقت پر بانٹتا رہے ؟ (۴۳) وہ نوکر مبارک ہے جس کا مالک آئے تو اسے ایسا ہی کرتے پائے۔ (۴۴)میں تم سے سچ کہتا ہوں کہ وہ اپنی ساری ملکیت  کی دیکھ بھال کا اختیار اس کے سپرد کر دے گا (۴۵)لیکن اگر وہ نوکر  اپنے دل میں یہ کہنے لگے کہ  میرے مالک کے آنے میں ابھی دیر ہے اور دوسرے نوکروں اور نوکرانیوں کو مار نا پیٹنا شروع کر دے اور خود کھا پی کر نشے میں دھت رہنے لگے (۴۶)اور اس نوکر کا مالک، کسی ایسے دن جب کہ نوکر کو  اس کے آنے کی امید نہ ہو اور کسی ایسی گھڑی  جس کی  اسے خبر  نہ ہو، واپس آ جائے تو  وہ اس کے ٹکڑے ٹکڑے کے ڈالے گا اور اس کا انجام  بے ایمانوں جیسا ہو گا۔ (۴۷)لیکن وہ نوکر جو اپنے مالک کی مرضی کو جان لینے کے باوجود  بھی تیار نہ رہے گا اور نہ ہی  اس کی مرضی کے مطابق  عمل کرے گا تو بہت مار کھائے گا۔ (۴۸)مگر جس نے اپنے مالک کی مرضی کو جانے بغیر مار کھانے کے کام کئے وہ کم مار کھائے گا۔ پس جسے زیادہ ذمہ داری سونپی جائے گی اس سے امید بھی زیادہ کی جائے گی اور جس کے پاس زیادہ جمع کرایا جائے گا اس سے طلب بھی زیادہ کیا جائے گا۔ 
۰(۴۹) میں زمین پر آگ بھڑکا نے آیا ہوں، اگر بھڑک چکی ہوتی تو اچھا ہوتا۔ (۵۰)لیکن مجھے ایک اصطباغ لینا ہے اور جب تک لے نہیں لیتا میں بہت بے چین رہوں گا؟(۵۱) کیا تم یہ سوچتے ہو کہ  میں زمین پر صلح قائم کرانے کے لئے آیا ہوں ؟ نہیں، میں تو کہوں کہ جدائی کرانے۔ (۵۲)کیونکہ اب سے ایک گھر کے ہی پانچ آدمیوں میں مخالفت پیدا ہو جائے گی۔ دو تین کے مخالف  ہو جائیں گے اور تین دو کے۔ (۵۳)باپ بیٹے کے خلاف ہو جائے گا اور بیٹا باپ کے، ماں بیٹی کے اور بیٹی ماں کے ساس بہو کے اور بہو سا س کے۔ 
۰(۵۴)پھر آپ نے ہجوم سے فرمایا:  جب تم بادل کو مغرب  سے  اٹھتے دیکھتے ہو تو ایک دم کہنے لگتے ہو کہ  بارش آئے گی اور ایسا ہی  ہوتا ہے (۵۵)اور جب جنوبی ہوا چلنے لگتی ہے تو تم کہتے ہو کہ گرمی ہو گی اور ایسا ہی ہوتا ہے۔ (۵۶)اے منافقو ! تم زمین اور آسمان کی صورت دیکھ کر موسم کا اندازہ کرنا تو جانتے ہو لیکن اس زمانہ کو کیوں نہیں پہچانتے ؟(۵۷)تم خود ہی فیصلہ کیوں نہیں کر لیتے کہ ٹھیک کیا ہے ؟ (۵۸)جب تو مدعی  کے ساتھ منصف کے پاس جاتا ہے تو راستہ ہی میں اس سے چھٹکارا پالے، کہیں ایسا نہ ہو کہ  وہ تجھے منصف کے حوالے کر دے اور منصف  تجھے سپاہی  کے سپرد کر دے اور سپاہی  تجھے  قید میں ڈال دے۔ (۵۹)میں تمہیں کہتا ہوں کہ جب تک تم پائی پائی ادانہ کر دو گے وہاں سے باہر نہ نکل سکو گے۔ 


رکوع ۱۳

۰(۱)اس وقت بعض لوگ وہاں موجود تھے جو آپ کو ان گلیلیوں کے بارے میں بتانے لگے جن کا خون پیلاطس نے ان کی قربانی کے جانوروں کے خون میں ملایا تھا۔ (۲)آپ نے ان سے فرمایا : کیا تم یہ سمجھتے ہو کہ ان گلیلیوں کا ایسا برا انجام اس لئے ہوا کہ وہ باقی سارے گلیلیوں سے زیادہ  گنہگار تھے ؟ (۳)میں تم سے کہتا ہوں کہ نہیں بلکہ ! اگر تم بھی توبہ نہ کرو گے تو سب کے سب اسی طرح  ہلاک ہو گے۔ (۴)یا کیا وہ اٹھارہ جن پر سلوام کا برج گرا اور دب مرے یروشلم کے باقی  باشندوں سے زیادہ قصور وار تھے ؟(۵) میں تم سے کہتا ہوں کہ  نہیں ! بلکہ  اگر تم توبہ نہ کرو گے تو تم سب بھی اسی طرح ہلاک ہو گے۔ 
(۶)اس کے بعد آپ نے انہیں ایک تمثیل ارشاد فرمائی : کسی آدمی نے  اپنے تاکستان میں انجیر کا درخت لگا رکھا تھا۔ وہ اس میں پھل ڈھونڈنے آیا مگر نہ پایا۔ (۷)تب اس نے باغبان سے کہا : دیکھو میں پچھلے تین برس سے اس انجیر کے درخت میں پھل ڈھونڈنے آتا رہا ہوں اور کچھ نہیں پا سکا ہوں۔ اسے کاٹ ڈالو۔ یہ کیوں جگہ گھیرے ہوئے ہے ؟ (۸)لیکن اس نے جواب میں سے کہا : مالک ! اسے اس سال اور باقی رہنے دیں، میں اس کے ارد گرد کھدائی کر کے کھاد ڈالوں گا۔ (۹)اگر یہ آئندہ پھل لایا تو خیر ورنہ اسے کٹوا دینا۔ 
(۱۰) سبت کا تھا اور سیدنا عیسیٰ مسیح کسی عبادت خانہ میں تعلیم دے رہے تھے  (۱۱)وہاں  ایک عورت تھی جسے اٹھارہ برس سے ایک بد روح کے باعث اس قدر کمزوری تھی کہ وہ کبڑی ہو گئی تھی اور کسی  طرح سیدھی نہ ہو سکتی تھی۔ (۱۲)آپ نے اسے دیکھا تو اپنے  پاس بلایا اور فرمانے لگے : بی بی ! آپ اپنی کمزوری سے چھوٹ گئی۔ (۱۳)اور آپ نے اس پر ہاتھ رکھے اور وہ فوراً سیدھی ہو گئی۔ اور پروردگار کی تمجید کرنے لگی۔ (۱۴)لیکن عبادت خانہ کا سردار اس لئے کہ آپ نے سبت کے دن شفا عطا فرمائی تھی خفا ہو گیا اور لوگوں سے کہنے لگا کہ  جب چھ دن کام کر نے کے لئے مقرر کر دیئے گئے ہیں تو انہی میں شفا پانے کے لئے آیا کرو نہ سبت کے دن۔ (۱۵)آپ نے اسے فرمایا : منافقو! کیا تم میں سے ہر ایک سبت کے دن اپنے بیل یا گدھے کو تھان سے کھول کر پانی پلانے کے لئے  نہیں لے جاتا؟ (۱۶)تو کیا مناسب نہ تھا کہ یہ عورت جو ابراہیم کی آل میں سے جسے شیطان نے اٹھارہ برس سے باندھ رکھا ہے سبت کے دن اس بند سے چھڑائی جاتی (۱۷)جب آپ یہ فرما چکے تو سب آپ کے مخالف شرمندہ ہو کر رہ گئے اور سارے ہجوم نے ان شاندار  کاموں پر جو آپ کے مبارک ہاتھوں سے سر انجام پائے تھے خوشی منائی۔ 
۰(۱۸)تب آپ نے ان سے فرمایا: دین الٰہی کس چیز کی مانند ہے اور میں اسے کس سے تشبیہ  دوں ؟ (۱۹)وہ رائی کے دانے کی مانند ہے جسے ایک شخص نے لے کر اپنے باغ میں ڈال دیا۔ وہ اگ کر اتنا بڑا پودا ہو گیا کہ ہوا کے پرندے اس کی ڈالیوں پر بسیرا کرنے لگے۔ (۲۰)سیدنا عیسیٰ نے پھر ان سے فرمایا: میں دین الٰہی کو کس سے تشبیہ دوں ؟(۲۱)وہ خمیر کی مانند ہے جسے ایک عورت نے لے کر تین ناپ آٹے میں ملا دیا یہاں تک کہ سارے کا سارا آٹا خمیر ہو گی۔ 
۰(۲۲)آپ یروشلم کا سفر کرتے وقت راستے کے شہروں اور دیہات میں تعلیم دیتے جاتے تھے۔ (۲۳) کسی نے آپ سے پوچھا: اے مولا ! کیا تھوڑے  سے لوگ ہی نجات پا سکیں گے ؟ آپ نے ان سے ارشاد فرمایا: (۲۴) تنگ دروازے سے داخل ہونے کی پوری کوشش کرو کیونکہ میں تم سچ کہتا ہوں کہ بہت سے لوگ اندر جانے کی کوشش کریں گے لیکن نہ جا سکیں گے۔ (۲۵)جب مالک مکان ایک دفعہ اٹھ کر دروازہ بند کر دیتا ہے اور تم باہر کھڑے  کھڑے کھٹکھٹائے جاتے ہو اور  کہتے ہو مولا! ہمارے لئے دروازہ کھول دیجئے اور میں جواب میں ان سے کہوں گا نہیں جانتا کہ تم کون ہو اور کہاں سے آئے ہو؟ (۲۶)تب تم کہنے لگو گے : ہم نے آپ کے روبرو کھایا پیا اور آپ نے ہماری گلی کوچوں میں تعلیم دی۔ (۲۷)لیکن میں تم سے کہوں گا : میں تمہیں نہیں جانتا کہ تم کون ہو اور کہاں سے آئے ہو۔ اے منافقو! مجھ سے دور ہو جاؤ۔ (۲۸)جب تم ابراہیم، اضحاق، یعقوب اور سب نبیوں کو پروردگار کی بادشاہی میں موجود دیکھو گے اور خود کو باہر نکالے ہوئے پاؤ گے تو روتے اور دانت پیستے  رہ جاؤ گے۔ (۲۹)لو گ مشرق، مغرب، شمال اور جنوب سے آ کر پروردگار کی بادشاہی  کی ضیافت میں شرکت  کریں گے۔ (۳۰) اور دیکھو بعض آخر ایسے ہیں جو اول ہوں اور بعض اول ہیں جو آخر ہوں گے۔ 
۰(۳۱)اسی وقت بعض دینی علما ء سیدنا عیسیٰ کے پاس آئے اور کہنے لگے : یہاں سے نکل کر کہیں اور چلے جائیں  کیونکہ ہیرودیس  آپ کو قتل کروانا چاہتا ہے۔ (۳۲)لیکن آپ نے ان سے فرمایا: اس لومڑی سے جا کر یہ کہہ دو کہ دیکھو میں آج اور کل بد روحوں کو نکالنے اور مریضوں کو شفا دینے کا کام کرتا رہوں گا اور تیسرے  دن اسے پورا کر لوں گا۔ (۳۳)پس مجھے آج، کل اور پرسوں اپنا سفر جاری  رکھنا ہے کیونکہ ممکن نہیں کہ نبی یروشلم سے باہر ہلاک ہو۔ 
(۳۴) اے یروشلم ! اے یروشلم ! تو نے نبیوں کو قتل کیا اور جو تیرے پاس بھیجے گئے انہیں  سنگسار  کر ڈالا۔ میں نے کئی دفعہ چاہا کہ تیرے بچوں کو جمع کر لوں جس طرح مرغی اپنے چوزوں کو اپنے پروں کے نیچے  جمع کر لیتی ہے ۔ لیکن تو راضی نہ ہوا۔ (۳۵)دیکھو! تمہارا گھر تمہارے ہی لئے چھوڑا جا رہا ہے اور میں کہتا ہوں کہ تم مجھے کسی طرح بھی دیکھ نہ پاؤ گے جب تک کہ تمہارے یہ کہنے کا وقت نہ آ جائے :
مبارک ہے وہ جو پروردگار کے نام سے آتا ہے۔ 


رکوع ۱۴

۰(۱) ایک دفعہ سیدنا عیسیٰ مسیح کسی دینی عالم کے گھر سبت کے دن کھانا کھانے تشریف لے گئے  تو کئی  دینی علماء کی نظر آپ پر  تھی۔ (۲)وہاں ایک جلندر کا مریض بھی اس کے روبرو بیٹھا تھا۔ (۳)آپ نے دینی علماء اور شریعت کے عالموں سے پوچھا کہ سبت کے دن شفا دینا جائز ہے یا نہیں ؟(۴) وہ خاموش رہے، تب آپ نے اسے چھو کر شفا بخشی اور رخصت کر دیا(۵)اور ان سے ارشاد فرمایا: اگر تم میں کسی کا گدھا یا بیل گڑھے میں گر پڑے اور سبت کا دن ہو تو کیا وہ اسے باہر نہ نکالے گا؟ (۶) اور وہ ان باتوں کا جواب نہ دے سکے۔ 
(۷)جب آپ نے دیکھا کہ لوگ کھانے پر بلائے گئے تھے کس طرح مخصوص نشستوں کی تلاش میں ہیں تو آپ نے ان سے ایک تمثیل ارشاد فرمائی :(۸) جب کوئی تمہیں شادی کی ضیافت پر بلائے تو مہمان خصوصی کی جگہ پر نہ بیٹھو۔ ہو سکتا ہے کہ  کوئی تم سے بھی زیادہ معزز شخص بلایا گیا ہو۔ (۹)اور تم دونوں کو بلانے والا وہاں آ کر تم  سے کہے کہ یہ جگہ اس کے لئے ہے تو تمہیں شرمندہ ہو کر اٹھنا پڑے گا اور سب سے پیچھے  بیٹھنا پڑے گا۔ (۱۰) بلکہ جب بھی تم کسی دعوت پر بلائے جائے تو کسی پچھلی جگہ بیٹھ جاؤ تاکہ جب تمہارا میزبان وہاں آئے  تو تمہیں سے کہے : دوست ! سامنے جا کر بیٹھ جاؤ، تب سارے مہمانوں کے سامنے تمہاری کتنی عزت ہو گی۔ (۱۱)کیونکہ جو کوئی اپنے  آپ کو بڑا بنائے گا وہ چھوٹا  کیا جائے گا اور جو اپنے آپ کو چھوٹا بنائے گا وہ بڑا کیا جائے گا۔ 
(۱۲) پھر آپ نے اپنے میزبان سے ارشاد فرمایا: جب تم دوپہر کا یا رات کا کھانا پکواؤ تو اپنے دوستوں  یا بھائیوں یا رشتہ داروں یا امیر امیر  پڑوسیوں  کو نہ بلانا کیونکہ وہ بھی تمہیں بلا کر  تمہارا احسان  چکا سکتے ہیں۔ (۱۳)بلکہ جب تم ضیافت  کرو تو غریبوں، ٹنڈوں، لنگڑوں اور اندھوں کو بلاؤ۔ (۱۴)اور تم برکت پاؤ گے۔ کیونکہ ان کے پاس کچھ نہیں جس سے وہ تمہارا احسان چکا سکیں۔ تمہیں اس احسان کا بدلہ متقی اور پرہیزگاروں کی قیامت کے دن ملے گا۔ 
۰(۱۵)مہمانوں میں سے ایک نے یہ باتیں سن کر سیدنا عیسیٰ مسیح سے کہا : پروردگار کی بادشاہی  میں کھانا کھانے والا بڑا مبارکہ ہو گا۔ (۱۶)آپ نے فرمایا: کسی شخص نے ایک بڑی ضیافت کی اور بہت سے  لوگوں کو مدعو کیا۔ (۱۷)جب کھانے کا وقت ہو گیا تو اس نے اپنے نوکر کو بھیجا کہ بلائے ہوؤں سے کہو کہ آؤ سب کچھ تیار ہے۔ (۱۸)لیکن سب نے مل کر عذر کرنا شروع کر دیا۔ پہلے نے  اس سے کہا میں نے کھیت مول لیا ہے اور میرا اسے دیکھنے کے لئے  جانا ضروری ہے۔ میں تیری منت کرتا ہوں کہ مجھے معذور رکھ۔ (۱۹)دوسرے نے کہا : میں نے پانچ  جوڑی بیل خریدے ہیں اور میں بھی  انہیں آزمانے جا رہا ہوں میں تمہاری منت کرتا ہوں کہ مجھے معذور رکھ۔ (۲۰)ایک اور نے کہا : میں نے بیاہ کیا ہے  اس لئے میرا آنا  ممکن نہیں۔ (۲۱) تب نوکر نے واپس کر یہ ساری باتیں اپنے مالک کو بتائیں۔ گھر کے مالک  کو بڑا غصہ آیا۔ اس نے اپنے نوکر سے  کہا : جلدی  کرو اور شہر  کے گلی کوچوں میں جا کر  غریبوں، ٹنڈوں، اندھوں اور لنگڑوں کو یہاں لے آؤ۔ (۲۲) نوکر نے  کہا : اے مالک آپ کے کہنے کے مطابق  عمل کیا گیا لیکن ابھی بھی جگہ خالی ہے۔ (۲۳)مالک نے نوکر سے کہا : راستوں اور کھیتوں  کی باڑوں کی طرف  نکل جاؤ اور لوگوں کو مجبور کرو کہ وہ آئیں  تاکہ میرا گھر بھر جائے۔ (۲۴) کیونکہ  میں تم سے کہتا ہوں کہ جو پہلے بلائے گئے تھے ان میں سے کوئی بھی میری ضیافت کا کھانا چکھنے نہ پائے گا۔ 
۰(۲۵) لوگوں کی ایک بڑی بھیڑ سیدنا عیسیٰ مسیح کے پیچھے پیچھے چلی جا رہی تھی۔ آپ نے مڑ کر  انہیں دیکھا اور کہا :(۲۶)اگر کوئی  میرے پاس آتا ہے لیکن اس محبت  کو جو وہ اپنے والدین، بیوی، بچوں اور بھائی بہنوں اور اپنی جان سے رکھتا ہے قربان نہیں کر سکتا  تو وہ میرا پیروکار نہیں ہو سکتا۔ (۲۷) اور جو کوئی  اپنی صلیب اٹھا کر میرے پیچھے نہیں آتا وہ میرا پیروکار نہیں ہو سکتا۔ 
(۲۸)تم میں ایسا کون ہے جو ایک برج بنانا چاہے اور پہلے بیٹھ کر یہ نہ سوچ لے کہ اس کی تعمیر پر کتنا خرچ آئے گا اور کیا اس کے پاس اتنی رقم ہے کہ برج مکمل ہو جائے ؟(۲۹)کہیں ایسا نہ ہو کہ  بنیاد رکھنے کے بعد وہ اسے مکمل نہ کر سکے اور دیکھنے والے اس کی ہنسی اڑائیں۔ (۳۰) اور کہیں کہ اس آدمی نے عمارت شروع توکی لیکن اسے مکمل نہ کر سکا۔ 
(۳۱)یا فرض کرو کہ ایک بادشاہ کسی دوسرے بادشاہ سے جنگ کرنے کی سوچ رہا ہے تو کیا وہ پہلے بیٹھ کر مشورہ نہ کرے گا کہ آیا میں دس ہزار فوجیوں سے اس کا مقابلہ کر سکوں گا جو بیس ہزار فوجیوں کے ساتھ حملہ کرنے آرہا ہے ؟(۳۲)اگر وہ اس قابل نہیں تو وہ اس بادشاہ کے پاس جو ابھی دور ہے ایلچی بھیج کر شرائط صلح کی درخواست کرے گا۔ (۳۳) اسی طرح اگر تم میں سے جو کوئی اپنا سب کچھ  چھوڑ نہ دے میرا پیروکار نہیں ہو سکتا۔ (۳۴)نمک اچھی چیز ہے لیکن اگر اس کی نمکینی  جاتی رہے تو اسے کس چیز سے نمکین کیا جائے گا؟(۳۵)لوگ اسے باہر پھینک دیتے ہیں جو کانوں سے سن سکتے ہیں وہ سن لیں۔ 


رکوع ۱۵
۰
(۱)بہت سے ٹیکس لینے والے اور بدکار لوگ سیدنا عیسیٰ مسیح کے پاس جمع ہو کر آپ کی باتیں سن رہے تھے۔ (۲) دینی علما ء اور شریعت کے عالم شکایت کرتے اور کہتے تھے کہ یہ آدمی بدکاروں سے میل جول رکھتا ہے اور ان کے ساتھ کھانا پیتا بھی ہے۔ 
(۳)سیدنا عیسیٰ مسیح نے ان سے یہ تمثیل کہی : (۴) تم میں ایسا بھی کوئی ہے جس کے پاس سو بھیڑیں ہوں اور ان میں سے ایک کھو جائے تو وہ باقی ننانوے بھیڑوں کو بیابان میں چھوڑ کر  اس کھوئی ہوئی بھیڑ کی تلاش نہ کرتا رہے جب تک کہ وہ مل نہ جائے ؟ (۵)اور جب مل جاتی ہے تو خوشی خوشی اسے اپنے کندھوں پر اٹھا لیتا ہے۔ (۶)اور گھر آ کر اپنے دوستوں اور پڑوسیوں کو جمع کرتا ہے اور کہتا ہے : میرے ساتھ مل کر خوشی مناؤ کیونکہ میری کھوئی ہوئی بھیڑ مل گئی۔ (۷) میں تم سے کہتا ہوں کہ اسی طرح ننانوے  پرہیزگاروں کی نسبت جو توبہ کی حاجت نہیں رکھتے ایک توبہ کرنے والے گنہگار  کے باعث آسمان پر زیادہ خوشی منائی جائے گی۔ 
۰(۸)کیا ایسی بھی کوئی عورت ہو گی جس کے پاس چاندی کے دس سکے ہوں اور ا یک کھو جائے اور وہ چراغ جلا کر گھر میں جھاڑو نہ دیتی رہے اور جب تک مل نہ جائے اسے ڈھونڈتی نہ رہے ؟(۹)اور ڈھونڈ لینے کے بعد وہ اپنی سہیلیوں اور پڑوسنوں کو بلا کر یہ نہ کہے کہ میرے ساتھ مل کر خوشی مناؤ کیونکہ میں نے اپنا کھویا ہوا سکہ پا لیا ہے۔ (۱۰)پس میں تم سے کہتا ہوں کہ ایک گنہگار کے توبہ کرنے پر بھی پروردگارِ عالم کے فرشتوں کے سامنے خوشی منائی جاتی  ہے۔ 
۰(۱۱) پھر آپ نے ان سے فرمایا: کسی شخص کے دو بیٹے تھے۔ (۱۲) ان میں سے چھوٹے  نے اپنے والد سے کہا: ابا جان ! جائداد میں جو حصہ میرا ہے مجھے دے دیں۔ اس نے جائداد ان میں بانٹ دی۔ (۱۳)تھوڑے دن بعد چھوٹے بیٹے نے اپنا سارا مال و متاع جمع کیا اور دور کسی دوسرے ملک کو روانہ ہو گیا اور وہاں اپنی ساری دولت عیش و عشرت میں اڑا دی۔ (۱۴)جب سب کچھ  خرچ ہو گیا تو اس ملک میں  ہر طرف  سخت قحط پڑا اور وہ محتاج ہو کر رہ گیا۔ (۱۵)جب وہ اس ملک کے ایک باشندے  کے پاس کام ڈھونڈنے پہنچا۔  اس نے اسے اپنے کھیتوں میں سور چرانے کے کام پر لگا دیا۔ (۱۶)وہاں وہ ان پھلیوں سے جنہیں سور کھاتے تھے اپنا پیٹ  بھرنا چاہتا تھا لیکن کوئی اسے پھلیاں بھی کھانے نہیں دیتا۔ (۱۷)تب وہ ہوش میں آیا اور کہنے لگا: میرے والد کے مزدوروں کو ضرورت سے بھی زیادہ کھانا ملتا ہے لیکن میں یہاں قحط کی وجہ سے بھوکا مر رہا ہوں۔ (۱۸)میں اٹھ کر  اپنے والد کے پاس جاؤں گا اور ان سے کہوں گا:ابا جان ! میں پروردگار کی نظر میں اور آپ کی نظر میں گنہگار ہوں۔ (۱۹) اب تو میں اس لائق بھی نہیں  رہا کہ آپ کا بیٹا کہلا سکوں۔ مجھے اپنے مزدوروں میں شامل کر لیں۔ (۲۰)پس وہ اٹھا اور اپنے والد کے پاس چل دیا۔ لیکن ابھی وہ کافی دور تھا کہ  اس کے والد نے اسے دیکھ لیا اور اسے اس پر بڑا ترس آیا۔ اس نے دوڑ کر اسے گلے لگا لیا اور خوب پیار کیا۔ (۲۱) بیٹے نے اس سے کہا : ابا جان میں پروردگار کی نظر میں اور آپ کی نظر میں گنہگار ہوں، اب تو میں اس لائق بھی نہیں رہا  کہ آپ کا بیٹا کہلا سکو۔ (۲۲) مگر والد نے اپنے نوکروں سے کہا : جلدی کرو اور سب سے پہلے ایک بہترین چوغہ لا کر اسے پہناؤ اس کے ہاتھ میں انگوٹھی اور پاؤں میں جوتی پہناؤ۔ (۲۳) ایک موٹا  تازہ بچھڑا لا کر ذبح کرو تاکہ ہم کھائیں اور خوشی منائیں۔ (۲۴) کیونکہ میرا بیٹا جو مر چکا تھا وہ زندہ ہو گیا ہے ، کھو گیا تھا اب ملا ہے۔ پس وہ خوشی منانے لگے۔ (۲۵) اس دوران بڑا بیٹا  جو کھیت میں تھا گھر آ رہا تھا جب وہ گھر کے نزدیک پہنچا تو اس نے گانے بجانے اور ناچنے  کی آواز سنی۔ (۲۶) اس نے ایک نوکر کو بلایا اور پوچھا کہ یہ کیا ہو رہا ہے ؟(۲۷) اس نے اس سے کہا : آپ کا بھائی لوٹ آیا ہے اور آپ کے والد نے ایک موٹا تازہ بچھڑا ذبح  کرایا ہے کیونکہ اسے صحیح سلامت واپس پا لیا ہے۔ 
(۲۸)لیکن وہ خفا ہو گیا اور اندر نہیں جانا چاہتا تھا مگر اس کے و الد نے باہر آ کر اسے منانے کی کوشش کی۔ (۲۹) اس نے والد کو جواب میں کہا : دیکھئیے میں کتنے برسوں سے آپ کی خدمت کر رہا ہوں  اور کبھی  حکم عدولی نہیں کی مگر آپ نے تو کبھی ایک بکری کا بچہ بھی مجھے نہیں دیا کہ  اپنے دوستوں کے ساتھ  خوشی مناتا۔ (۳۰) لیکن جب آپ کا یہ بیٹا سارا مال طوائفوں پر لٹا کر واپس آیا تو آپ نے ا سکے لئے  ایک موٹا تازہ بچھڑا ذبح کرایا ہے۔ (۳۱) والد نے بیٹے سے کہا : بیٹا تم تو ہمیشہ میرے پاس ہو اور میرا جو کچھ بھی ہے سب تمہارا ہی ہے۔ (۳۲) لیکن ہمیں خوشی منانا اور شادمان ہونا مناسب تھا کیونکہ تمہارا یہ بھائی  جو مر چکا تھا اب زندہ ہو گیا ہے اور کھو گیا تھا اب مل گیا ہے۔ 


رکوع ۱۶
۰
(۱)پھر سیدنا عیسیٰ مسیح نے اپنے صحابہ کرام سے بھی فرمایا: کہ کسی امیر آدمی کا ایک منشی تھا۔ اس کی لوگوں نے اس کے مالک سے شکایت کی کہ وہ آپ کا مال غبن کر رہا ہے۔ (۲) مالک نے اسے بلایا اور کہا : یہ کیا ہے جو میں تمہارے بارے میں سن رہا ہوں ؟سارا حساب کتاب مجھے دو کیونکہ اب سے تم میرے منشی نہیں رہو گے۔ (۳) منشی  نے دل میں سوچا : میں کیا کروں ؟ میرا مالک مجھے میرے کام سے الگ کر رہا ہے  مجھ سے مٹی  تو کھودی نہیں جائے گی۔ شرم  کے مارے بھیک بھی نہیں مانگ سکتا (۴)میں جانتا ہوں کہ مجھے کیا کرنا ہو گا کہ برطرف کیے جانے کے بعد بھی لوگ مجھے اپنے گھروں میں خوشی  سے قبول کریں۔ (۵) پس اس نے اپنے مالک  کے ایک ایک قرضدار کو طلب کیا۔ پہلے سے پوچھا: تم پر میرے مالک  کی کتنی رقم باقی ہے ؟ (۶) اس نے کہا : تیل کے سو پیپوں کی قیمت، اس نے اس سے کہا : یہ رہے تمہارے کاغذات بیٹھ کر  جلدی سے سو کے پچاس بنا دو۔ (۷) پھر دوسرے سے کہا : تم پر کتنا باقی ہے ؟ اس نے کہا : سو بوری گیہوں کے دام۔ اس نے کہا یہ  رہے تمہارے کاغذات  سو کی جگہ اسی لکھ دو۔ 
(۸) مالک نے اس بے ایمان منشی کی تعریف کی اس لئے کہ اس نے بڑی ہوشیاری سے کام لیا تھا۔ کیونکہ  اس دنیا کے فرزند  دنیا والوں کے ساتھ  سود بازی  میں نور کے فرزندوں سے زیادہ ہوشیار ہیں۔ (۹) کیا  میں تم سے یہ  کہتا ہوں کہ بددیانتی  کی کمائی سے  بھی اپنے لئے دوست پیدا کرو تاکہ  جب وہ جاتی رہے  تو تمہارے دوست تمہیں دائمی مسکنوں میں جگہ فراہم کریں۔ 
(۱۰) جو بہت تھوڑے میں دیانتداری کا مظاہرہ کرتا ہے وہ بہت زیادہ میں بھی دیانتدار رہتا ہے اور جو کم سے کم میں  بد دیانت  ثابت ہوتا ہے  وہ زیادہ میں بھی بد دیانت  رہتا ہے۔ (۱۱) پس اگر تم  دنیا کی جھوٹی دولت کے معاملہ میں دیانتدار ثابت نہ ہوئے تو حقیقی دولت کون تمہارے سپرد کرے گا؟(۱۲)اگر تم نے کسی دوسرے کے مال میں خیانت کی تو جو تمہارا اپنا ہے اسے کون تمہیں دے گا؟
(۱۳)کوئی نوکر  دو مالکوں کی خدمت نہیں کر سکتا، یا تو ایک وہ ایک سے نفرت کرے گا اور دوسرے سے محبت  یا ایک سے وفا کرے تو اور دوسرے کو حقارت کی نظر سے  دیکھے گا، تم خدا اور دولت دونوں کی خدمت نہیں کر سکتے۔ 
(۱۴)تب زر دوست دینی علما یہ باتیں سن کر آپ کی ہنسی اڑانے لگے۔ (۱۵) آپ نے ان سے فرمایا: تم وہ ہو جو لوگوں کے سامنے اپنے آپ کو بڑے پارسا ظاہر کرتے ہو۔ لیکن پروردگار تمہارے  دلوں کی حالت  سے واقف ہے کیونکہ جو چیز آدمیوں کی نظر میں  اعلیٰ ہے وہ پروردگار کے نزدیک مکروہ ہے۔ 
۰(۱۶) توریت اور صحائف انبیاء یحییٰ تک قائم رہیں اور پھر دین الٰہی کی خوشخبری سنائی جانے لگی اور ہر کوئی  اس میں داخل ہونے کی زبردست  کوشش  کر رہا ہے۔ (۱۷) لیکن آسمان اور زمین کا غائب ہو جانا آسان تر ہے  بہ نسبت اس کے کہ توریت کا ایک شوشہ تک مٹ  جائے۔ 
(۱۸) جو کوئی اپنی بیوی کو چھوڑ کر  کسی دوسری سے شادی کرتا ہے زنا کرتا ہے اور جو آ دمی چھوڑی ہوئی عورت سے شادی کرتا ہے وہ بھی زنا کا مرتکب ہو جاتا ہے۔ 
۰(۱۹) ایک آدمی بڑا امیر تھا۔ وہ ارغوانی قبا پہنتا تھا اور نفیس قسم کے سوتی کپڑے استعمال کرتا تھا اور ہر روز عیش و عشرت میں مگن رہتا تھا۔ (۲۰) ایک غریب آدمی جس کا نام لعزر تھا اس کے دروازہ پر پڑا رہتا تھا۔ اس کا تمام جسم پھوڑوں سے بھرا ہوا تھا۔ (۲۱) وہ چاہتا تھا کہ امیر آدمی کی میز سے گرے ہوئے  ٹکڑوں سے اپنا پیٹ  بھرلے  لیکن وہاں  کتے آ جاتے تھے اور اسکے پھوڑے  تک چاٹنے لگتے تھے۔ (۲۲) پھر ایسا ہوا کہ  بے چارہ غریب آدمی  مرگیا۔ فرشتے  اسے اٹھا کر  لے گئے اور ابراہیم کی گود میں چھوڑ آئے۔ وہ امیر آدمی بھی فوت ہوا اور دفنایا گیا۔ (۲۳) جب اس نے  عالم ارواح میں عذاب میں مبتلا ہو کر اپنی آنکھیں  اوپر اٹھائیں تو دور سے ابراہیم کو دیکھا اور یہ بھی کہ لعزر ابراہیم کی گود میں ہے۔ (۲۴) اس نے چلا کر کہا : اے باپ ابراہیم  مجھ پر رحم کریں اور لعزر کو  بھیج دیں تاکہ  وہ اپنی انگلی  کا سرا پانی سے تر کر کے  میری زبان کو ٹھنڈک پہنچائے  کیونکہ  میں اس آگ میں تڑپ رہا ہوں۔ (۲۵) لیکن ابراہیم  نے کہا : بیٹا یاد کرو کہ تم اپنی زندگی  میں اچھی چیزیں حاصل کر چکے اور اسی طرح  لعزر بری چیزیں۔ لیکن اب وہ  یہاں آرام سے  ہے اور تم تکلیف میں ہو۔ (۲۶) اور ان باتوں کے علاوہ ہمارے اور تمہارے درمیان ایک بڑا گڑھا واقع ہے تاکہ جو اس پار تمہاری  طرف جانا چاہیں  نہ جا سکیں اور جو اس پار ہماری طرف آنا چاہیں نہ آ سکیں۔ (۲۷) اس نے کہا : اس لئے اے باپ  میں آپ کی منت کرتا ہوں  کہ آپ اسے دنیا میں میرے والد کے گھر  بھیج دیں۔ (۲۸)جہاں میرے پانچ بھائی ہیں  تاکہ وہ انہیں آگاہ کرے، کہیں ایسا نہ ہو وہ بھی اس عذاب والی جگہ آ جائیں۔ (۲۹) لیکن حضرت  ابراہیم نے فرمایا: ان کے پاس موسیٰ کی توریت اور صحائف انبیاء  تو ہیں  وہ ان کی سنیں۔ (۳۰) اس نے کہا : نہیں اے باپ ابراہیم، اگر کوئی مردوں  میں سے زندہ ہو کر ان کے پاس جائے تو وہ توبہ  کریں گے۔ (۳۱) لیکن حضرت ابراہیم نے اس سے فرمایا جب وہ موسیٰ اور صحائف انبیاء  کی نہیں سنتے تو اگر کوئی مردوں میں سے زندہ ہو جائے تب بھی وہ قائل نہ ہوں گے۔ 


رکوع ۱۷

۰(۱)تب سیدنا عیسیٰ مسیح  نے اپنے صحابہ کرام سے فرمایا: یہ ناممکن ہے کہ لوگوں کو ٹھوکریں نہ لگیں لیکن افسوس ہے اس شخص پر  جو ان ٹھوکروں کا باعث بنا ہو۔ (۲) اس کے لئے یہی بہتر تھا کہ چکی کا بھاری سا پاٹ  اس کی گردن سے لٹکا کر  اسے سمندر  میں پھینک دیا جاتا تاکہ وہ ان چھوٹوں میں سے کسی کے ٹھوکر  کھانے کا باعث نہ بنتا۔ (۳) پس خبر دار رہو۔ اگر تمہارا بھائی گناہ کرتا ہے تو اسے ملامت کرو اور اگر وہ توبہ کرتے تو اسے معاف کرو۔ (۴)اگر وہ ایک دن میں سات دفعہ تمہارا گناہ کرے اور ساتوں دفعہ تمہارے پاس آ کر کہے کہ میں توبہ کرتا ہوں تو تم اسے معاف کر دینا۔ (۵)صحابہ کرام نے سیدنا عیسیٰ مسیح سے کہا : ہمارے ایمان کو بڑھائیے۔ (۶) مولا نے فرمایا: اگر تمہارا ایمان رائی کے دانے کے برابر بھی ہو تا تم اس شہتوت  کے درخت  سے کہہ سکتے تھے کہ  یہاں سے اکھڑ جا اور  سمندر میں جا لگ تو وہ تمہارا حکم مان لیتا۔ (۷)تم میں ایسا کون ہے  جس کا نوکر  زمین جو تتا ہو یا مویشی چراتا ہو اور جب وہ کھیت سے آئے  تو اسے کہے کہ جلدی سے دسترخوان پر بیٹھ جاؤ۔ (۸) اور یہ نہ کہے کہ میرا کھانا تیار کرو اور جب تک میں کھا پی نہ لو کمر بستہ  ہو کر میری  خدمت  میں لگے رہو۔ اس کے بعد تم بھی کھا پی لینا ؟ (۹)کیا وہ اس لئے  نوکر کا شکر ادا کرے گا کہ اس نے  وہی کیا جو اسے کرنے کو کہا گیا تھا؟(۱۰) اسی طرح  جب تم بھی ان باتوں کو تعمیل کر چکو جن کے کرنے کا تمہیں  حکم دیا گیا تھا تو کہو کہ ہم نکمے نوکر ہیں۔ ہم نے وہی کیا جس کا کرنا ہم پر فرض تھا۔ 
۰(۱۱) ایک دفعہ سیدنا عیسیٰ یروشلم کی طرف جا رہے تھے۔ وہ سماریہ اور گلیل کے بیچ سے ہو کر گزرے۔ (۱۲) جب آپ ایک گاؤں میں داخل ہوئے تو آپ کو دس کوڑھی ملے جو دور کھڑے ہوئے تھے۔ (۱۳) انہوں نے  بلند آواز سے کہا : اے عیسیٰ، اے مولا ہم پر رحم کریں ! (۱۴) آپ نے انہیں دیکھ کر فرمایا: جاؤ اپنے آپ کو امام کو دکھاؤ اور ایسا ہوا کہ وہ جاتے جاتے  کوڑھ سے پاک صاف ہو گئے۔ (۱۵) لیکن ان میں ایک یہ دیکھ کر وہ شفا پا گیا بلند آواز سے  پروردگار کی تمجید کرتا ہوا  واپس آیا (۱۶)اور آپ کے قدموں میں منہ کے بل گر کر  آپ کا  شکر ادا کرنے لگا۔ یہ آدمی سماری تھا۔ (۱۷)سیدنا عیسیٰ نے اس سے فرمایا: کیا دس کوڑھ سے پاک صاف نہیں ہوئے ؟ پھر وہ نو کہا ہیں ؟ (۱۸)کیا اس پردیسی کے سوا دوسروں کو اتنی توفیق بھی نہ ملی کہ لوٹ کر پروردگار کی تمجید کرتے ؟ (۱۹) تب آپ نے اس سے فرمایا: اٹھو اور رخصت ہو، تمہارے ایمان نے تمہیں شفا بخشی ہے۔ 
۰(۲۰) دینی علما ء آپ سے پوچھنے لگے کہ پروردگار کی بادشاہی کب آئے گی ؟ آپ نے ان سے فرمایا:پروردگار کی بادشاہی  ایسی نہیں کہ لوگ اسے آتا دیکھ سکیں۔ (۲۱)اور کہہ سکیں کہ دیکھو وہ یہاں ہے یا وہاں ہے۔ اس لئے کہ پروردگار کی بادشاہی تمہارے درمیان ہے۔ (۲۲)اور آپ نے اپنے صحابہ کرام سے فرمایا: وہ دن بھی آئیں گے  کہ جب تم ابن آدم کے دنوں میں سے ایک دن کو دیکھنے کی آرزو کرو گے مگر نہ دیکھ پاؤ گے۔ (۲۳) لوگ تم سے کہیں گے کہ دیکھو وہ وہاں ہے یا دیکھو  وہ یہاں ہے مگر ادھر  مت جانا اور نہ ہی ان کی پیروی کرنا۔ (۲۴) کیونکہ جیسے بجلی آسمان میں کوند کر ایک طرف سے دوسری طرف  چلی جاتی ہے  ویسے ہی  ابن آدم  اپنے مقررہ دن  میں ظاہر ہو گا۔ (۲۵) لیکن لازم ہے کہ  پہلے وہ بہت دکھ اٹھائے اور اس زمانہ کے لوگوں کی طرف سے رد کیا جائے۔ (۲۶) اور جیسا نوح کے دنوں میں ہوا تھا ویسا ہی ابن آدم کے دنوں میں ہو گا۔ (۲۷) کہ لوگ کھاتے پیتے تھے اور شادی بیاہ کرتے کراتے تھے اور نوح کے کشی میں داخل ہونے کے دن تک یہ سب کچھ ہوتا رہا۔ پھر  طوفان آیا اور اس نے  سب کو ہلاک کر دیا۔ (۲۸)اور جیسا لوط کے دنوں میں ہوا تھا کہ لوگ کھانے پینے، خرید و فروخت کرنے درخت لگانے اور مکان تعمیر کرنے میں مشغول تھے۔ (۲۹) لیکن جس دن لوط سدوم سے باہر نکلا آگ اور گندھک  نے آسمان سے  برس کر  سب کو ہلاک کر ڈالا۔ (۳۰)ابن آدم کے ظہور  کے دن  بھی ایسا ہی ہو گا۔ (۳۱) اس دن جو چھت پر ہو اور اس کا مال و اسباب گھر میں ہو وہ اسے لینے کے لئے نیچے نہ اترے۔ جو کھیت  میں ہو وہ بھی کسی چیز کے لئے  واپس نہ جائے۔ (۳۲) لوط کی بیوی کو یاد رکھو۔ (۳۳)جو کوئی اپنی جان بچانے کی کوشش کرے گا وہ اسے کھوئے گا اور جو کوئی  اسے کھوئے گا  اسے بچائے رکھے گا۔ 
(۳۴) میں کہتا ہوں کہ اس رات  دو آدمی چار پائی  پر ہوں گے۔ ایک لے لیا جائے گا اور دوسرا وہیں چھوڑ دیا جائے گا۔ (۳۵) دو عورتیں مل کر چکی پیستی ہوں گی، ایک لے لی جائیگی اور دوسری وہیں چھوڑ دی جائے گی۔ (۳۶)دو آدمی  کھیت میں ہوں گے ایک لے لیا جائے گا اور دوسرا چھوڑ دیا جائے گا۔ (۳۷) انہوں نے سیدنا عیسیٰ مسیح سے پوچھا : اے مولا یہ کہاں ہو گا ؟ آپ نے فرمایا  : جہاں مردار ہو گا وہاں گدھ بھی جمع ہو جائیں گے۔ 


رکوع ۱۸

۰(۱)سیدنا عیسیٰ مسیح چاہتے تھے کہ صحابہ کرام کو معلوم ہو کہ ہمت ہارے بغیر  دعا میں لگے رہنا چاہیے اس لئے  آپ نے  انہیں یہ تمثیل ارشاد فرمائی:(۲) ایک شہر میں ایک قاضی تھا۔ وہ نہ تو اللہ و تبارک تعالیٰ سے ڈرتا  نہ انسان کی پرواہ کرتا تھا۔ (۳) اس شہر میں ایک بیوہ بھی تھی جو اس قاضی  کے پاس آتی رہتی تھی اور اس سے التجا کیا کرتی تھی کہ میرا انصاف کرو اور مجھے مدعی سے نجات دلواؤ۔ (۴) پہلے تو اس نے کچھ دھیان نہ دیا۔ لیکن جب یہ سلسلہ جاری رہا تو اس نے  اپنے جی میں کہا : سچ ہے کہ میں خدا سے نہیں ڈرتا اور انسان کی پرواہ بھی نہیں کرتا۔ (۵) لیکن یہ  بیوہ مجھے  پریشان کرتی رہتی ہے  اس لئے میں اس کا انصاف کروں گا۔ ورنہ یہ تو روز آ کر میرا ناک میں دم کر دے گی۔ (۶) سنو تو یہ بے انصاف قاضی کیا کہتا ہے۔ (۷) پس کیا پروردگار  اپنے چنے ہوئے لوگوں کا انصاف کرنے میں دیر کرے گا جو دن رات اس سے فریاد کرتے رہتے ہیں ؟ (۸) میں کہتا ہوں کہ  وہ ان کا انصاف کرے گا اور جلد کرے گا، پھر بھی جب ابن آدم آئے گا تو کیا وہ زمین پر ایمان پائے گا؟
۰(۹) سیدنا عیسیٰ نے بعض ایسے لوگوں کو جو اپنے آپ کو تو راستباز  سمجھتے تھے لیکن دوسروں کو ناچیز جانتے تھے یہ تمثیل سنائی: دو آدمی دعا کرنے کے لئے بیت اللہ میں گئے۔ دینی عالم تھا اور دوسرا ٹیکس لینے والا۔ (۱۱) دینی عالم  نے کھڑے ہو کر  دل ہی دل میں یوں دعا کی : اے پروردگارِ عالم میں آپ کا شکر کرتا ہوں کہ میں دوسرے آدمیوں کی طرح نہیں ہوں جو لٹیرے، ظالم اور زناکار ہیں اور اس ٹیکس لینے والی کی  مانند  بھی نہیں ہوں۔ (۱۲) میں ہفتہ میں دو بار روزہ رکھتا ہوں اور اپنی ساری آمدنی پر عشر ادا کرتا ہوں۔ (۱۳)لیکن  اس ٹیکس لینے والے نے جو دور کھڑا ہوا تھا اتنا بھی نہ چاہا کہ  آسمان کی طرف  نظر اٹھائے بلکہ  چھاتی  پیٹ پیٹ  کر کہا :پروردگار مجھ گنہگار پر رحم کریں۔ (۱۴) میں تم سے کہتا ہوں یہ آدمی اس دوسرے سے خدا کی نظر میں  زیادہ مقبول ہو کر اپنے گھر گیا کیونکہ  جو کوئی اپنے آپ کو بڑا بنائے گا وہ چھوٹا کیا جائے گا اور جو اپنے آپ کو چھوٹا بنائے گا وہ بڑا کیا جائے گا۔ 
۰(۱۵) پھر بض لوگ چھوٹے بچوں کو آپ کے پاس لانے لگے تاکہ آپ ان پر ہاتھ رکھیں۔ صحابہ کرام نے یہ دیکھا تو انہیں جھڑکا اور منع کیا۔ (۱۶) لیکن آپ نے بچوں کو اپنے پاس بلایا اور صحابہ کرام سے فرمایا: بچوں کو میرے پاس آنے دو، انہیں منع مت کرو کیونکہ  دین الٰہی  ایسوں ہی کا ہے۔ (۱۷)میں تم سے سچ کہتا ہوں کہ جو کوئی دین الٰہی کو بچے کی طرح قبول نہ کرے وہ اس میں ہر گز داخل نہ ہو گا۔ 
۰(۱۸) کسی یہودی سردار نے سیدنا عیسیٰ سے پوچھا: نیک استاد میں کیا کروں کہ ہمیشہ کی زندگی کا وارث بن سکوں ؟(۱۹) آپ نے فرمایا: تم مجھے نیک کیوں کہتے ہو ؟ نیک صرف  ایک ہی ہے یعنی پروردگار عالم۔ (۲۰) تم ان حکموں سے تو واقف ہو کہ زنا نہ کر و، خون نہ کرو، چوری نہ کرو، جھوٹی گواہی نہ دو، اپنے والدین کی عزت کرو، (۲۱)اس نے کہا : ان سب پر تو میں لڑکپن سے عمل کرتا آ رہا ہوں۔ (۲۲) جب آپ نے یہ سنا تو اس سے فرمایا: ایک بات پر عمل کرنا ابھی باقی ہے۔ اپنا سب کچھ  بیچ دو اور رقم غریبوں میں بانٹ دو تو تمہیں  آسمان پر خزانہ ملے گا۔ پھر  آ کر  میرے پیچھے  ہولینا۔ (۲۳)یہ بات سن کر  وہ بڑا ادا س ہوا کیونکہ وہ کا فی مالدار تھا۔ (۲۴)سیدنا عیسیٰ مسیح نے اسے دیکھ کر فرمایا:  دولت مندوں کا دین الٰہی میں داخل ہونا کس قدر مشکل ہے ؟ (۲۵) اونٹ کا سوئی کے ناکے میں سے  گزر جانا  کسی دولتمند  کے دین الٰہی میں داخل ہونے سے زیادہ  آسان ہے۔ (۲۶) جنہوں یہ بات سنی وہ پوچھنے لگے  :پھر کون نجات پا سکتا ہے۔ (۲۷)آپ نے ان سے فرمایا :  جو بات آدمیوں کے لئے نا ممکن ہے وہ پروردگار کے لئے ممکن ہے۔ (۲۸) حضرت پطرس نے آپ سے پوچھا: دیکھئے ہم تو اپنا سب کچھ چھوڑ کر آپ کے پیچھے چلے آئے ہیں۔ (۲۹)آپ نے  ان سے فرمایا:  میں تم سے کہتا ہوں  کہ ایسا کوئی نہیں جس  نے دین الٰہی کی خاطر  گھر یا بیوی یا والدین یا بچوں کو چھوڑ دیا ہو۔ (۳۰) اور وہ اس دنیا میں کئی گنا زیادہ  نہ پائے اور آنے والی دنیا میں ہمیشہ کی زندگی ۔
۰(۳۱) آپ نے بارہ صحابہ کرام کو اپنے ساتھ لیا اور ان سے فرمایا: دیکھو، ہم یروشلم جا رہے ہیں اور نبیوں کے جو کچھ ابن آدم کے بارے میں لکھا ہے وہ پورا ہو گا۔ (۳۲) وہ غیری یہودی لوگوں کے حوالہ کیا جائے گا۔ وہ اسے ٹھٹھو میں اڑائیں گے، بے عزت کریں گے اور اس پر تھوکیں گے۔ (۳۳) اسے کوڑوں سے ماریں گے اور قتل کر ڈالیں گے لیکن تیسرے دن وہ پھر زندہ ہو جائے گا۔ (۳۴) یہ باتیں ان کی سمجھ میں نہ آ سکیں اور سیدنا عیسیٰ کا یہ قول اور اس کا مطلب ان سے پوشیدہ رہا۔ 
۰(۳۵) اور ایسا ہوا کہ  جب آپ یریحو کے نزدیک پہنچے تو ایک اندھا راہ کے کنارے  بیٹھا  بھیک مانگ رہا تھا۔ (۳۶) جب اس  نے  ہجوم کے گزرنے کی آواز سنی تو وہ  پوچھنے  لگا کہ یہ کیا ہو رہا ہے ؟ (۳۷) لوگوں نے اسے بتایا کہ  عیسیٰ ناصری جا رہے ہیں۔ (۳۸) اس نے چلا کر کہا : اے عیسی ٰ ابن داؤد مجھ پر رحم کریں۔ (۳۹)ہجوم کے سامنے والے لوگ اسے ڈانٹنے لگے کہ  چپ ہو جاؤ مگر وہ اور بھی  زیادہ چلانے لگا کہ  اے ابن داؤد مجھ پر رحم کریں۔ (۴۰) آپ نے رک  کر حکم دیا کہ اسے میرے پاس لاؤ۔ جب وہ پاس آیا تو آپ نے سے فرمایا: (۴۱) بتاؤ میں تمہارے لئے کیا کروں ؟ اس نے کہا اے مولا میں چاہتا ہوں کہ  دیکھنے لگوں۔ (۴۲) آپ  نے اس سے فرمایا : بینا ہو جاؤ۔ تمہارے ایمان نے تمہیں اچھا کر دیا ہے۔ (۴۳) وہ اسی دم بینا ہو گیا اور پروردگار کی تمجید کرتا ہوا آپ کے پیچھے پیچھے  چلنے لگا۔ یہ دیکھ کر سارے لوگ پروردگار کی حمد کرنے لگے۔ 


رکوع ۱۹

۰(۱)سیدنا عیسیٰ مسیح یریحو میں داخل ہو کر جا رہے تھے۔ (۲)وہاں ایک آدمی تھا جس کا نام زکائی تھا۔ وہ ٹیکس لینے والوں کا افسر اعلیٰ تھا اور کافی دولتمند تھا۔ (۳)وہ آپ کو دیکھنے کا خواہشمند تھا لیکن اس کا قد چھوٹا اس لئے وہ ہجوم میں سیدنا عیسیٰ کو دیکھ نہ سکتا تھا۔ (۴) لہذا وہ  دوڑ کر آگے چلا گیا اور ایک گولر کے درخت پر چڑھ گیا تاکہ جب آپ اس جگہ سے گزرے تو وہ آپ کو دیکھ سکے۔ 
(۵)سیدنا عیسیٰ اس جگہ پہنچے تو آپ نے اوپر دیکھ کر اسے فرمایا: اے زکائی جلد سے نیچے اتر آؤ کیونکہ آج میں تمہارے گھر میں مہمان بن کر آنے والا ہوں۔ (۶) پس وہ فوراً  نیچے اتر آیا اور آپ کو خوشی خوشی اپنے گھر لے گیا۔ (۷) یہ دیکھ کر  سارے لوگ بڑ بڑا نے لگے کہ یہ ایک گنہگار  کے مہمان جابنے ہیں۔ (۸) زکائی نے کھڑے ہو کر سیدنا عیسیٰ سے کہا : میں اپنا آدھا مال غریبوں کو دیتا ہوں اور اگر میں نے دھوکے سے کسی کا کچھ لیا ہے تو اس کا چوگنا واپس کرتا ہوں۔ (۹) آپ نے اس سے فرمایا: آج اس گھر  میں نجات آئی ہے کیونکہ یہ بھی آل ابراہیم میں سے ہے۔ (۱۰) ابن آدم  گمشدہ کو ڈھونڈنے اور بچانے آیا ہے۔ 
۰(۱۱) جب لوگ سیدنا عیسیٰ مسیح کی یہ باتیں سن رہے تھے کہ تو آپ نے ان سے ایک تمثیل ارشاد فرمائی کیونکہ آپ یروشلم کے نزدیک  پہنچ چکے تھے اور لوگوں کا خیال تھا کہ پروردگار کی بادشاہی  فوراً آ جائے گی۔ (۱۲) آپ نے فرمایا: ایک خاندانی رئیس  دور کسی دوسرے ملک کو روانہ ہوا تاکہ ریاست کی سربراہی  کا اختیار پا کر واپس آئے۔ (۱۳) اس نے اپنے خادموں میں سے دس کو  بلایا اور انہیں دس اشرفیاں دے کر کہا : میرے واپس آنے تک اس رقم سے کاروبار کرنا۔ (۱۴) لیکن اس کی رعیت اس سے نفرت کرتی تھی لہذا انہوں نے اس کے پیچھے  ایک وفد اس پیغام کے ساتھ روانہ کیا کہ ہم  نہیں چاہتے کہ یہ آدمی ہم پر حکومت کرے۔ (۱۵) جب وہ حکومت کرنے کا  اختیار پا کر واپس ہوا تو اس نے اپنے خادموں کو بلا بھیجا جنہیں اس نے کاروبار کے لئے رقم دی تھی تاکہ معلوم کرے کہ ہر ایک نے کتنا کتنا کمایا ہے۔ (۱۶)پہلا خادم  آیا تو اس نے کہا : اے مالک میں نے ایک اشرفی سے دس اشرفیاں کمائیں۔ (۱۷) اس نے اس سے کہا : شاباش اے اچھے خادم  تم نے تھوڑی سی رقم کو بھی دیانتداری سے استعمال کیا ہے  اس لئے  تمہیں دس شہروں پر اختیار عطا کیا جاتا ہے۔ (۱۸)دوسرے خادم نے آ کر کہا: اے مالک میں نے آپ کی اشرفی سے پانچ اور کمائیں۔ (۱۹)اس نے اس سے کہا : تمہیں بھی پانچ شہروں پر اختیار دیا جاتا ہے۔ (۲۰) تب ایک خادم نے آ کر  کہا : اے مالک یہ رہی آپ کی اشرفی، میں نے اسے رومال میں باندھ کر رکھ دیا تھا۔ (۲۱) کیونکہ آپ سخت آدمی ہیں اس لئے  مجھے آپ کا خوف تھا، آپ اس شئے  کو بھی جسے آپ نے رکھا نہیں ہوتا اٹھا لیتے ہیں اور جسے بویا نہیں ہوتا اسے بھی کاٹ لیتے ہیں۔ (۲۲) اس نے اس سے کہا : اے شریر خادم میں تمہاری ہی باتوں سے تمہیں ملزم ٹھہراتا ہوں  : جب تم جانتے تھے کہ میں سخت  آدمی ہوں اور جس شئے  کو میں نے نہیں رکھا  اسے بھی اٹھا لیتا ہوں اور جسے بویا نہیں  اسے بھی کاٹ لیتا ہوں۔ (۲۳)تو تم نے میرا روپیہ  کسی ساہوکار  کے پاس جمع کیوں نہیں  کرایا تاکہ  میں واپس آ کر اس سے سود  سمیت وصول کر لیتا ؟ (۲۴) تب اس نے ان سے جو پاس کھڑے تھے کہا کہ اسے  یہ اشرفی لے لو اور اسے دے دو جس کے پاس دس اشرفیاں ہیں۔ (۲۵)وہ کہنے لگے : اے مالک اس کے پاس تو پہلے ہی دس اشرفیاں ہیں۔ (۲۶)اس نے جواب میں کہا : میں تم سے کہتا ہوں  کہ جس کے پاس ہو گا اسے اور بھی دیا جائے گا اور جس کے پاس  نہ ہونے کے برابر ہو گا اس سے وہ بھی لے لیا جائے گا جو اس کے پاس ہے۔ (۲۷)لیکن میرے ان دشمنوں کو جو نہیں چاہتے تھے  کہ میں ان پر حکومت  کروں یہاں لے آؤ اور میرے سامنے  قتل کر دو۔ 
۰(۲۸) یہ باتیں  کہہ کر آپ آگے بڑھے تاکہ یروشلم پہنچ جائیں۔ (۲۹) جب آپ بیت فگے اور بیت عنیاہ کے پاس پہنچے جو کوہِ زیتون  پر واقع ہیں  تو آپ نے  اپنے صحابہ کرام کو یہ کہہ کر آگے بھیجا : (۳۰) سامنے والے گاؤں میں جاؤ۔ وہاں داخل ہوتے ہی  تم ایک گدھی کا بچہ بندھا ہوا پاؤ گے جس پر اب تک  کسی نے سواری نہیں کہ  ہے۔ اسے کھول کر یہاں لے آؤ۔ (۳۱) اور اگر کوئی تم سے پوچھے کہ اسے کیوں کھولتے ہو تو کہنا کہ مولا کو اس کی ضرورت ہے۔ (۳۲) آگے بھیجے  جانے والوں نے جا کر جیسا سیدنا عیسیٰ نے ان سے فرمایا تھا ویسا ہی پایا۔ (۳۳) جب وہ گدھی کے بچے  کو کھول رہے تھے تو  اس کے مالکوں نے ان سے پوچھا کہ اس بچے کو کیوں کھول رہے ہو۔ ؟(۳۴) انہوں نے جواب دیا کہ مولا کو اس کی ضرورت ہے۔ 
(۳۵) پس وہ اسے آپ کے پاس لائے اور اس اپنے کپڑے ڈال کر آپ کو سوار کر دیا۔ (۳۶) جب آپ جا رہے تھے تو کئی لوگوں نے راستے میں اپنے کپڑے بچھا دیئے۔ (۳۷) جب اس مقام کے نزدیک پہنچے  جہاں سڑک  کوہ زیتون سے نیچے کی طرف جاتی ہے تو صحابہ کرام  کی ساری جماعت  ان سارے  معجزوں کی وجہ سے  جو انہوں نے دیکھے تھے  خوش ہو کر  اونچی آواز  سے پروردگار کی تمجید کرنے لگی (۳۸)کہ باعثِ برکت  وہ بادشاہ جو پروردگار کے نام سے آتا ہے۔ آسمان پر صلح اور عالم بالا پر بزرگی، (۳۹) ہجوم میں بعض  دینی عالم بھی تھے جو سیدنا عیسیٰ  سے کہنے لگے  : استاد محترم  اپنے صحابہ کرام  کو ڈانٹے کہ وہ چپ رہیں۔ (۴۰) آپ نے انہیں جواب دیا : میں تم سے کہتا ہوں کہ اگر یہ چپ ہو جائیں گے  تو پتھر  چلانے لگیں گے۔ 
(۴۱) یروشلم کے نزدیک پہنچ کر آپ نے شہر پر نظر ڈالی اور آپ کو اس پر رونا آ گیا۔ (۴۲) آپ فرمانے لگے  کہ : کاش تو اسی دن ان باتوں کو جان لیتا جو تیری سلامتی سے تعلق رکھتی ہیں  لیکن اب تو وہ تیری آنکھوں  سے اوجھل ہو گئی ہیں۔ (۴۳) تجھے وہ دن دیکھنے  پڑیں گے  جب تیرے دشمن تیرے خلاف  مورچہ باندھ کر  تجھے چاروں طرف سے  گھیر لیں گے اور تجھ پر  چڑھ آئیں گے۔ (۴۴) اور تجھے اور تیرے بچوں  کو جو تجھ میں ہیں زمین پر پٹک دیں گے اور کسی پتھر پر پتھر  باقی نہ رہنے دیں گے  اس لئے کہ تو نے اس وقت کو پہچانا جب تجھ پر خدا کی نظر پڑی تھی۔ 
۰(۴۵) تب آپ بیت اللہ میں داخل ہوئے اور آ پ نے وہاں سے خریدو  فروخت  کرنے والوں کو باہر نکالنا شروع کر دیا۔ (۴۶) آپ نے ان سے فرمایا: لکھا ہے کہ  میرا گھر  دعا کا گھر ہو گا لیکن تم نے اسے  ڈاکوؤں کی کھو بنا رکھا ہے۔ (۴۷) آپ ہر روز ہیکل میں تعلیم دیتے تھے  مگر امام اعظم، شریعت کے عالم اور یہودی بزرگ آپ کو ہلاک کرنے کی کوشش میں لگے ہوئے تھے۔ (۴۸) لیکن انہیں ایسا کرنے کا موقع نہیں ملتا تھا کیونکہ سارے لوگ آپ کی باتیں  سننے کے لئے آپ کو گھیرے رہتے تھے۔ 



رکوع ۲۰
۰؂
(۱)ایک دن  جب آپ بیت اللہ میں لوگوں  کو تعلیم دے رہے تھے اور انہیں انجیل شریف سنا رہے تھے  تو امام اعظم اور شریعت کے عالم یہودی  بزرگوں  کے ساتھ آپ کے پہنچے۔ (۲)اور کہنے لگے : یہ آپ  ساری  باتیں کس کے اختیار سے کرتے ہیں  یا آپ کو یہ اختیار کس نے دیا ہے ؟ (۳) آپ نے ان سے فرمایا  : میں بھی تم سے  ایک بات پوچھتا ہوں، مجھے بتاؤ (۴) یحییٰ کا اصطباغ آسمان کی طرف سے تھا یا انسان کی طرف سے ؟ (۵) وہ آپس میں بحث کرنے لگے کہ اگر ہم کہیں کہ آسمان کی طرف  سے تھا وہ پوچھیں گے کہ پھر  تم اس کا یقین کیوں نہ کیا؟ (۶) لیکن اگر کہیں کہ انسان کی طرف  سے تھا تو لوگ ہمیں  سنگسار کر ڈالیں گے کیونکہ وہ یحییٰ کو نبی مانتے  ہیں۔ (۷) لہذا انہوں نے  جواب دیا: ہم نہیں جانتے کہ کس کی طرف سے تھا۔ (۸) آپ نے ان سے فرمایا:  تب تو میں بھی تمہیں نہیں بتاؤں گا کہ ان کاموں کو کس اختیار سے کرتا ہوں۔ 
۰(۹)پھر آپ لوگوں یہ تمثیل فرمانے لگے : ایک آدمی نے انگور کا باغ لگایا اور اسے ٹھیکیداروں کو ٹھیکے پر دے کر خود ایک لمبے عرصہ کے لئے پردیس چلا گیا۔ (۱۰) جب انگور توڑنے کا موسم آیا تو اس نے اپنا حصہ  لینے کے لئے ایک نوکر کو ٹھیکیداروں  کے پاس بھیجا۔ لیکن انہوں نے  اسے خوب پیٹا اور خالی ہاتھ  واپس کر دیا۔ (۱۱) تب  اس نے ایک اور نوکر کو بھیجا  لیکن انہوں نے  اس کی بھی بے عزتی کی اور مار پیٹ  کر خالی ہاتھ لوٹا دیا۔ (۱۲) پھر اس نے تیسرے نوکر  کو بھیجا۔ انہوں نے اسے بھی زخمی کر کے نکال دیا۔ (۱۳) تب باغ کے مالک نے کہا : میں کیا کروں ؟ میں اپنے پیارے بیٹے کو بھیجوں گا  شاید وہ اس کا لحاظ کریں۔ (۱۴) لیکن جب ٹھیکیداروں نے اسے دیکھا تو آپس میں  مشورہ کر کے کہنے لگے : یہی وارث ہے۔ آؤ ہم اسے مار ڈالیں  تاکہ میرا ث ہماری ہو جائے۔ (۱۵) پس انہوں نے  اسے باغ سے باہر نکال کر قتل کر ڈالا۔ اب باغ کا مالک ان کے ساتھ کس طرح پیش آئے گا ؟(۱۶) وہ آ کر ان ٹھیکیداروں کو ہلاک کرے گا اور باغ اوروں کے سپرد کر دے گا۔ انہوں نے  یہ سن کر کہا کہ خدا نہ کرے (۱۷) آپ نے ان کی طرف نظر کر کے فرمایا: پھر یہ کیا ہے جو لکھا ہوا ہے کہ 
جس پتھر  کو معماروں نے رد کر دیا 
وہی کونے کے سر کا پتھر ہو گیا؟
(۱۸) جو کوئی  اس پتھر  پر گرے گا ٹکڑے ٹکڑے ہو جائے گا لیکن جس پر یہ گرے گا اسے پیس کر رکھ دے گا۔ 
(۱۹) شریعت کے عالموں اور  امام اعظم نے اسی وقت آپ کو پکڑنے کی کوشش کی کیونکہ وہ جان گئے تھے کہ آپ نے وہ تمثیل انہی کے بارے میں فرمائی ہے۔ لیکن وہ عوام الناس سے ڈرتے تھے۔ 
۰(۲۰) وہ آپ کی تاک میں لگے رہے اور انہوں نے متقی اور پرہیزگاروں کے  بھیس میں  جاسوس بھیجے  تاکہ آپ کی کوئی بات پکڑ سکیں اور پھر آپ کو حاکم کے قبضہ اختیار میں دے  دیں۔ (۲۱) انہوں نے  آپ سے پوچھا: استاد محترم ! ہم جانتے ہیں کہ آپ سچے ہیں اور سچائی  کی تعلیم دیتے ہیں اور کسی کی طرف داری نہیں کرتے بلکہ  سچائی سے خدا کی راہ کی تعلیم دیتے ہیں۔ (۲۲) کیا ہمارے لئے قیصر  کو ٹیکس  ادا کرنا روا  ہے یا نہیں ؟ (۳۳) سیدنا عیسیٰ مسیح  نے ان کی مکاری کو جانتے ہوئے  ان سے فرمایا:(۲۴) مجھے ایک دینار لا کر دکھاؤ  اس پر کس کی تصویر ہے اور کس کا نام لکھا ہوا ہے ؟ انہوں نے  کہا :قیصر کا۔ (۲۵) آپ نے فرمایا  جو قیصر کا ہے قیصر کو اور جو خدا کا ہے خدا کو ادا کرو۔ (۲۶) اور وہ لوگوں کے سامنے  آپ کی کوئی بات نہ پکڑ سکے بلکہ آپ کے جواب سے دنگ ہو کر چپ رہ گئے۔ 
۰(۲۷) صدوقی (ایک یہودی فرقہ )جو قیامت کے قائل نہیں ان میں سے بعض لوگ سیدنا عیسیٰ مسیح کے پاس آئے اور پوچھنے لگے : (۲۸) استاد محترم : ہمارے لئے موسیٰ کا حکم ہے کہ اگر کسی آدمی کا بھائی اپنی بیوی  کی زندگی میں بے اولاد مر جائے تو وہ اپنے بھائی  کی بیوہ سے شادی کر لے تاکہ اپنے بھائی  کے لئے نسل پیدا کر سکے۔ (۲۹) سات بھائی تھے۔ پہلے نے شادی کی  لیکن بے اولاد مرگیا۔ (۳۰)پھر دوسرے  نے اسے رکھ لیا۔ (۳۱) اور اس کے بعد تیسرے نے بھی یہی کیا، اسی طرح  ساتوں نے کیا اور سب بے اولاد مر گئے۔ (۳۲)آخر میں  وہ عورت بھی مر گئی۔ (۳۳)قیامت میں وہ کس کی بیوی سمجھی جائے گی  کیونکہ وہ ان ساتوں کی بیوی رہ چکی تھی؟ (۳۴) آپ نے ان سے فرمایا :  اس دنیا کے لوگوں میں تو شادی بیاہ کرنے کا دستور ہے۔ (۳۵) لیکن جو لوگ آنے والی دنیا کے لائق ٹھہریں گے اور مردوں میں سے جی اٹھیں گے  وہ شادی بیاہ نہیں کریں گے۔ (۳۶) وہ مریں گے بھی نہیں اس لئے  کہ وہ فرشتوں کی مانند ہوں گے۔ (۳۷) اور  جہاں تک مردوں کے جی اٹھنے کا تعلق ہے  موسی ٰ نے بھی جھاڑی کا ذکر کرتے ہوئے  اس طرف اشارہ کیا کیونکہ وہ پروردگار کا ابراہیم  کا خدا، اضحاق کا خدا اور یعقوب کا خدا کہہ کر پکارتا ہے۔ (۳۸)لیکن پروردگار مردوں کا نہیں بلکہ زندوں کا خدا ہے کیونکہ  اس کے نزدیک سب زندہ ہیں۔ (۳۹) شریعت کے عالموں میں سے بعض نے  جواب دیا: استاد محترم  آپ نے خوب فرمایا۔ (۴۰) اور ان میں سے پھر کسی کو جرات نہ ہوئی کہ آپ سے کچھ اور پوچھتے۔ 
۰(۴۱)پھر آپ نے ان سے فرمایا: مسیح کو داؤد کا بیٹا کس طرح کہا جاتا ہے ؟ (۴۲) کیونکہ داؤد تو خود زبور میں فرماتے ہیں :
خداوند نے میرے خداوند سے کہا :
میرے دائیں ہاتھ بیٹھ
(۴۳) جب تک  کہ میں تیرے دشمنوں کو تیرے پاؤں کے نیچے کی چوکی نہ بنا دوں۔ 
(۴۴)جب سب لوگ سن رہے تھے  تو آپ نے اپنے صحابہ کرام سے فرمایا: (۴۵) شریعت  کے عالموں  سے خبر دار رہو، وہ  لمبے لمبے  چوغے پہن کر پھرنا پسند کرتے ہیں اور چاہتے ہیں کہ لوگ، انہیں بازاروں میں سلام کریں۔ وہ عبادت خانوں میں اعلیٰ  درجہ کی کرسیاں اور ضیافتوں  میں صدر نشینی  چاہتے ہیں (۴۷) وہ بیواؤں کے گھروں کو ہڑپ کر لیتے ہیں اور دکھاوے کے طور پر  لمبی لمبی دعائیں کرتے ہیں۔ انہیں زیادہ سزا ملے گی۔ 


رکوع ۲۱

 (۱) پھر آپ نے اپنی نظر اٹھا کر  ان دولت مندوں کو دیکھا جو اپنے ہدیوں کو بیت اللہ کے خزانہ میں ڈال رہے تھے۔ (۲) اور ایک کنگال بیوہ کو بھی اس میں دو دمڑیاں  ڈالتے دیکھا۔ (۳) اس پر آپ نے فرمایا میں تم سے کہتا ہوں کہ اس کنگال بیوہ نے سب سے زیادہ ہدیہ ڈالا۔ (۴) کیونکہ ان سب نے تو اپنے مال کی بہتات  سے ہدیہ ڈالا مگر اس نے اپنی ناداری کی حالت میں جتنی روزی اس کے پاس تھی سب ڈال دی۔ 
۰(۵)اور جب بعض لوگ بیت اللہ کی بابت کہہ رہے تھے کہ وہ نفیس  پتھروں اور ہدیہ کی ہوئی چیزوں سے آراستہ ہے تو آپ نے فرمایا: (۶) وہ دن آئیں گے کہ ان چیزوں میں سے جو تم دیکھتے ہو یہاں کسی پتھر پر پتھر باقی نہ رہے گا جو گرایا نہ جائے۔ 
۰(۷) انہوں نے آپ سے پوچھا کہ استاد محترم :پھر یہ باتیں کب ہوں گی ؟ اور جب وہ ہونے کے ہوں اس وقت  کا کیا نشان ہے ؟(۸)آپ نے فرمایا : خبر دار گمراہ نہ ہونا کیونکہ بہتیرے میرے نام سے   آئیں گے اور کہیں گے کہ ہم مسیح ہیں اور یہ بھی کہ وقت نزدیک آ پہنچا ہے۔ تم ان کے پیچھے  نہ چلے جانا (۹)اور جب لڑائیاں اور فسادوں کی افواہیں سنو تو گھبرا نہ جانا کیونکہ ان کا پہلے واقع ہونا ضرور ہے لیکن اس وقت  فوراً خاتمہ نہ ہو گا۔ 
(۱۰)پھر آپ نے ان سے فرمایا: قوم پر قوم اور سلطنت پر سلطنت  چڑھائی کرے گی۔ (۱۱)اور بڑے بڑے بھونچال آئیں گے اور جابجا  کال اور مری پڑے گی اور آسمان پر بڑی بڑی  دہشت ناک باتیں اور نشانیاں ظاہر ہوں گی۔ (۱۲) لیکن ان سب باتوں سے پہلے وہ میرے نام کے سبب سے تمہیں پکڑیں گے اور ستائیں گے اور عبادت خانوں کی عدالت کے حوالہ کریں گے اور قید خانوں میں ڈلوائیں گے اور بادشاہوں اور حاکموں کے سامنے حاضر کریں گے۔ (۱۳)اور یہ تمہاری شہادت دینے کا موقع ہو گا(۱۴) پس اپنے دل میں ٹھان رکھو کہ ہم پہلے سے فکر نہ کریں گے کہ کیا جواب دیں گے (۱۵)کیونکہ میں تمہیں ایسی زبان اور حکمت  عطا کروں گا  کہ تمہارے  کسی مخالف  کو سامنا کرنے یا خلاف کہنے کا مقدور نہ ہو گا۔ (۱۶)اور تمہارے والدین بھائی اور رشتہ دار اور دوست بھی پکڑوائیں گے بلکہ  وہ تم سے بعض کو شہید کر ڈالیں گے۔ (۱۷) میرے نام کے سبب سے لوگ تم سے عداوت رکھیں گے (۱۸)لیکن تمہارے سر کا ایک بال بھی بیکا نہ ہو گا۔ (۱۹) اپنے صبر سے تم اپنی جانیں بچائے رکھو گے۔ 
۰(۲۰)پھر جب تم یروشلم کو فوجوں سے گھرا ہوا دیکھو تو جان لینا کہ اس کا اجڑ جانا نزدیک ہے۔ (۲۱) اس وقت جو یہودیہ میں ہوں پہاڑوں پر بھاگ جائیں اور جو یروشلم کے اندر ہوں  باہر نکل جائیں اور جو دیہات میں ہوں شہر میں نہ جائیں۔ (۲۲)ان پر افسوس  ہے جو ان دنوں میں حاملہ ہوں اور جو دودھ پلاتی ہوں ! کیونکہ ملک میں بڑی  مصیبت اور اس قوم پر غضب ہو گا۔ (۲۴) اور وہ تلوار کالقمہ ہو جائیں گے اور اسیر ہو کر سب قوموں میں پہنچائے جائیں گے اور جب تک غیر قوموں کی میعاد پوری نہ ہو یروشلم مشرکین سے پامال ہوتا رہے گا۔ 
۰(۲۵)اور سورج اور چاند ستاروں میں نشان ظاہر ہوں  گے اور زمین پر قوموں کو تکلیف ہو گی کیونکہ وہ سمندر اور اس کی لہروں کے شور سے گھبرا جائیں گی۔ (۲۶)اور ڈر کے مارے اور زمین پر آنے والی  بلاؤں کی راہ دیکھتے دیکھتے لوگوں کی جان میں جان نہ رہے گی۔ اس لئے کہ آسمان کی قوتیں  ہلائی جائیں گی۔ (۲۷)اس وقت لوگ ابن آدم (یعنی سیدنا مسیح) کو قدرت اور بڑی عظمت کے ساتھ بادل میں آتے دیکھیں گے۔ (۲۸)اور جب یہ باتیں ہونے لگیں  تو سیدھے ہو کر سر اوپر اٹھانا اس لئے کہ تمہاری رہائی نزدیک ہو گی۔ 
۰(۲۹)اور آپ نے ان سے ایک تمثیل کہی کہ انجیر کے درخت اور سب درختوں کو دیکھو۔ (۳۰) جونہی  ان میں کونپلیں  نکلتی ہیں  تم دیکھ کر آپ ہی جان لیتے ہو کہ اب گرمی نزدیک ہے۔ (۳۱) اسی طرح  جب تم ان باتوں کو ہوتے دیکھو تو جان لو کہ پروردگار کی بادشاہی  نزدیک ہے۔ (۳۲) میں تم سے سچ کہتا ہوں کہ جب تک یہ سب باتیں  نہ ہولیں یہ نسل ہر گز تمام نہ ہو گی۔ (۳۳)آسمان اور زمین ٹل جائیں گے لیکن میری باتیں ہرگز نہ ٹلیں گی۔ 
۰(۳۴) پس خبر دار رہو۔ ایسا نہ ہو کہ تمہارے دل خمار اور نشہ بازی اور اس زندگی کی فکروں سے سست ہو جائیں اور وہ دن تم پر پھندے کی طرح ناگہاں آ پڑے۔ (۳۵) کیونکہ جتنے  لوگ تمام روئ زمین پر موجود ہوں گے ان سب پر وہ اسی طرح آ پڑے گا۔ (۳۶)پس ہر وقت بیدار اور بندگی خدا کرتے رہو تاکہ تم کو ان سب  ہونے والی باتوں سے بچنے اور ابن آدم کے حضور کھڑے ہونے کا مقدور ہو۔ 
(۳۷)آپ ہر روز بیت اللہ میں تعلیم دیتے تھے اور رات کو باہر جا کر اس پہاڑ پر رہا کرتے تھے جو زیتون کا کہلاتا ہے۔ (۳۸) اور صبح سویرے سب لوگ آپ کی باتیں  سننے کو بیت اللہ میں آپ کے پاس آیا کرتے تھے۔ 


رکوع ۲۲
۰
(۱) اور عید فطیر  جس کو عید فسح کہتے ہیں نزدیک تھی۔ (۲) اور امام اعظم اور فقیہ موقع ڈھونڈ رہے تھے کہ  آپ کو کس طرح  شہید کر ڈالیں کیونکہ لوگوں سے ڈرتے تھے۔ (۳)اور ابلیس  یہوداہ اسکریوتی میں سمایا اور ان بارہ میں شمار کیا جاتا تھا۔ (۴) ا س نے جا کر امام اعظم اور سپاہیوں کے سرداروں سے مشورہ کیا کہ آپ کو کس طرح ان کے حوالہ کرے۔ (۵) وہ خوش ہوئے اور اسے روپے دینے کا اقرار کیا(۶) اس نے مان لیا اور موقع ڈھونڈنے لگا کہ سیدنا عیسیٰ کو بغیر ہنگامہ کئے ان کے حوالہ کر دے۔ 
۰(۷)اور عید فطیر کا دن آیا جس میں فسح ذبح کرنا فرض تھا۔ (۸)اور آپ نے حضرت پطرس اور حضرت یحییٰ کو یہ کہہ کر بھیجا کہ جا کر ہمارے کھانے کے لئے فسح تیار کرو۔ (۹)انہوں نے آپ سے کہا مولا آپ کہاں چاہتے ہیں کہ ہم تیار کریں۔ (۱۰) آپ نے ان سے فرمایا دیکھو شہر میں داخل ہوتے ہی  تمہیں ایک آدمی پانی کا گھڑا لئے ہوئے ملے گا۔ جس گھر میں وہ جائے  اس کے پیچھے چلے جانا۔ (۱۱) اور گھر کے مالک  سے کہنا کہ مولا فرماتے ہیں کہ  وہ مہمان خانہ کہاں ہے جس میں میں اپنے صحابیوں کے ساتھ آخری کھانا کھاؤں۔ (۱۲) وہ تمہی ایک بڑا بالا خانہ آراستہ کیا ہوا دکھائے گا، وہیں  تیاری کرنا (۱۳) انہوں نے جا کر  جیسا آپ نے ان سے ارشاد فرمایا تھا ویسا ہی پایا اور فسح تیار کی۔ 
(۱۴) جب وقت ہو گیا تو آپ  کھانا کھانے بیٹھے اور صحابہ کرام آپ کے ساتھ بیٹھے۔ (۱۵)آپ نے ان سے فرمایا مجھے بڑی آرزو تھی کہ دکھ سہنے سے پہلے  یہ فسح تمہارے ساتھ کھاؤں۔ (۱۶) کیونکہ  میں تم سے کہتا ہوں کہ اسے کبھی نہ کھاؤں گا جب تک دین الٰہی کا مقصد پورا نہ ہو۔ (۱۷) پھر آپ نے اس پیالہ کو لے کر شکر ادا کیا اور فرمایا کہ اس کو آپس میں بانٹ لو (۱۸) کیونکہ تم سے کہتا ہوں کہ انگور کا شیرہ اب سے کبھی نہ پیوں گا جب تک پروردگار کی بادشاہی نہ آلے۔ (۱۹)پھر آپ نے روٹی لی اور شکر کر کے  توڑی اور یہ کہہ کر  ان کودی کہ یہ میرا بدن ہے جو تمہارے واسطے شہید کیا  جاتا ہے ۔ میری یادگاری  کے لئے یہی کیا کرو۔ (۲۰) اور اسی طرح  کھانے کے بعد پیالہ یہ کہہ کر دیا کہ یہ پیالہ میرے اس خون میں نیا عہد ہے جو تمہارے واسطے بہایا جاتا ہے۔ (۲۱) مگر دیکھو میرے پکڑوانے والے کا ہاتھ  میرے ساتھ میز پر ہے۔ (۲۲) کیونکہ ابن آدم تو جیسا اس کے واسطے مقرر ہے جاتا ہی ہے مگر اس شخص پر افسوس ہے جس کے وسیلہ سے وہ پکڑوایا جاتا ہے !۔ (۲۳) اس پروہ آپس میں پوچھنے لگے کہ ہم میں سے کون ہے جو یہ کام کرے گا؟
۰(۲۴) اور صحابہ کرام میں یہ تکرار بھی ہوئی کہ ہم میں سے کون بڑا سمجھا جاتا ہے ؟ (۲۵) آپ نے ان سے فرمایا کہ مشرکین کے بادشاہ ان پر حکومت چلاتے ہیں اور جو ان پر اختیار رکھتے ہیں خداوندِ نعمت کہلاتے ہیں۔ (۲۶) مگر تم ایسے نہ ہونا بلکہ جو تم میں بڑا ہے وہ چھوٹے کی مانند اور جو مخدوم ہے وہ خادم کی مانند  بنے۔ (۲۷) کیونکہ بڑا کون ہے ؟ وہ جو کھانا کھانے بیٹھا یا وہ جو خدمت کرتا ہے ؟ کیا وہ نہیں جو کھانا کھانے بیٹھا ہے ؟ لیکن میں تمہارے درمیان مخدوم نہیں بلکہ خادم کی مانند ہوں۔ (۲۸) مگر تم وہ ہو جو میری آزمایشوں میں برابر میرے ساتھ رہے۔ (۲۹)اور جیسے  میرے پروردگار نے میرے لئے ایک بادشاہی  مقرر کی ہے میں بھی تمہارے لئے مقرر کرتا ہوں۔ (۳۰)تاکہ میری بادشاہی  میں میری میز کھاؤ پیو بلکہ تم تختوں پر بیٹھ کر بنی اسرائیل  کے بارہ قبیلوں کا انصاف کرو گے۔ 
۰(۳۱)شمعون ! شمعون ! دیکھو ابلیس نے تم لوگوں کو مانگ لیا تاکہ گیہوں کی طرح پھٹکے۔ (۳۲) لیکن میں نے تمہارے لئے  دعا کی کہ تمہارا ایمان جاتا نہ رہے اور جب تم رجوع کرو تو اپنے بھائیوں کو مضبوط کرنا۔ (۳۳) اس نے آپ سے کہا مولا میں آپ کے ساتھ قید میں ہونے بلکہ مرنے کو بھی تیار ہوں۔ (۳۴) آپ نے فرمایا اے پطرس  میں تم سے کہتا ہوں کہ آج مرنگ بانگ نہ دے گا جب تک تم تین  بار میرا انکار نہ کرو کہ تم مجھے جانتے ہی نہیں۔ 
۰(۲۵)پھر آپ نے ان سے فرمایا جب میں نے تمہیں بٹوے اور جھولی اور جوتی بغیر بھیجا تھا کیا تم کسی چیز کے محتاج رہے تھے ؟ انہوں نے کہا کسی چیز کے  نہیں۔ (۳۶)آپ نے ان سے فرمایا مگر اب جس کے پاس بٹوا ہو وہ اسے لے اور اسی طرح  جھولی بھی اور جس کے پاس نہ ہو وہ اپنی پوشاک  بیچ کر تلوار خریدے۔ (۳۷)کیونکہ میں تم سے کہتا ہوں کہ یہ جو لکھا ہے کہ وہ بدکاروں میں گنا گیا اس کا میرے حق میں پورا ہونا ضرور ہے۔ اس لئے جو کچھ مجھ سے نسبت  رکھتا ہے وہ پورا ہونا ہے۔ (۳۸) انہوں نے کہا اے مولا دیکھئیے یہاں دو تلواریں ہیں۔ آپ نے ان سے فرمایا بس بس بہت ہو گیا۔ 
۰(۳۹)پھر آپ  نکل کر اپنے دستور کے موافق زیتون کے پہاڑ پر تشریف لے گئے اور صحابہ کرام آپ کے پیچھے ہو لئے۔ (۴۰) اور اس جگہ پہنچ کر آپ نے ان سے فرمایا دعا کرو کہ آزمائش میں نہ پڑو۔ (۴۱) اور آپ ان سے بمشکل الگ  ہو کر کوئی پتھر کا ٹپہ آگے بڑھا کر اور گھٹنے ٹیک کر یوں دعا کرنے لگے کہ (۴۲)اے پروردگار اگر آپ چاہیں تو یہ پیالہ مجھ سے ہٹا لیں  تو بھی میری مرضی نہیں بلکہ آپ کی مرضی پوری ہو۔ (۴۳)اور آسمان سے ایک فرشتہ آپ کو دکھائی دیا اور وہ آپ کو تقویت دیتا تھا۔ (۴۴) پھر آپ سخت  پریشانی میں مبتلا ہو کر اور دل سوزی سے دعا کرنے لگے اور جب آپ صحابہ کرام کے پاس  تشریف لائے تو انہیں غم کے مارے سوتے پایا۔ (۴۶) اور ان سے فرمایا کہ تم سوتے کیوں ہو ؟ اٹھو کر دعا کرو تاکہ آزمائش میں نہ پڑو۔ 
(۲۷) آپ یہ فرما ہی رہے تھے کہ ایک بھیڑ آئی اور ان بارہ میں سے وہ جس کا نام یہوداہ اسکریوتی تھا ان کے آگے آگے تھا۔ وہ آپ کے پاس آیا کہ آپ کا بوسہ لے۔ (۴۸)آپ نے اس سے فرمایا  اے یہوداہ کیا تم بوسہ لے کر مجھے پکڑواتے ہو۔ (۴۹) جب آپ کے صحابہ کرام نے معلوم کیا کہ کیا ہونے والا ہے تو کہا اے مولا کیا ہم تلوار چلائیں۔ (۵۰) اور ان میں سے ایک نے امام اعظم کے نوکر پر تلوار چلا کر اس کا دہنا کان اڑا دیا۔ (۵۱) آپ نے ان سے فرمایا بس بہت ہو چکا اور اس کے کان ک چھوکر اس کو شفا بخشی۔ (۵۲)پھر آپ نے امام اعظم اور بیت اللہ کے  سردار اور بزرگوں سے جو آپ  کو گرفتار کرنے آئے تھے (۵۳)جب میں ہر روز بیت اللہ میں تمہارے ساتھ تھا تو تم نے  مجھ پر  ہاتھ نہ ڈالا لیکن یہ تمہاری گھڑی اور تاریکی کا اختیار ہے۔ (۵۴)پھر وہ آپ کو گرفتار کر کے امام اعظم کے گھر میں لے گئے اور حضرت پطرس  فاصلہ پر آپ کے پیچھے پیچھے جاتے تھے۔ (۵۵) اور جب انہوں نے صحن کے بیچ میں آگ جلائی اور مل کر بیٹھے تو حضرت پطرس ان کے بیچ  میں بیٹھ گئے۔ (۵۶)ایک لونڈی  نے حضرت پطرس کو آگ کی روشنی میں بیٹھا ہوا دیکھ کر آپ پر خوب نگاہ کی اور کہا یہ بھی اس کے ساتھ تھا۔ (۵۷) مگر انہوں نے یہ کہہ کر انکار کیا کہ اے عورت میں اسے نہیں جانتا۔ (۵۸) تھوڑی  دیر کے بعد کوئی اور انہیں دیکھ کر کہنے لگا کہ تم بھی انہیں میں سے ہو۔ حضرت پطرس  نے کہا میاں میں نہیں ہوں۔ (۵۹)کوئی گھنٹے بھر کے بعد ایک اور شخص  یقینی طور سے  کہنے لگا کہ یہ آدمی بیشک  اس کے ساتھ تھا کیونکہ گلیلی ہے۔ (۶۰) حضرت پطرس نے فرمایا : میاں میں نہیں جانتا تم کیا کہتے ہو۔ وہ کہہ ہی رہے تھے کہ اسی دم مرغ نے بانگ دی۔ (۶۱) اور سیدنا عیسیٰ مسیح نے پھر کر حضرت پطرس  کی طرف دیکھا اور حضرت پطرس کو آپ کی وہ بات یاد آئی جو ان سے کہی گئی تھی کہ  آج مرغ کے بانگ  دینے سے پہلے تم تین بار میرا انکار کرو گے (۶۲) اور وہ باہر جا کر زار زار رونے لگے۔ 
۰(۶۳)اور جو آدمی سیدنا عیسیٰ مسیح کو پکڑے ہوئے تھے آپ کو ٹھٹھوں میں اڑاتے اور مارتے تھے۔ (۶۴) اور آپ کی آنکھیں  بند کر کے آپ سے پوچھتے تھے کہ نبوت سے بتاؤ تم کو کس نے مارا؟ (۶۵) اور انہوں نے طعنہ  سے اور بھی بہت سی باتیں آپ کے خلاف کہیں۔ 
۰(۶۶) جب دن  ہوا تو امام اعظم اور فقیہ یعنی قوم کے بزرگوں کی مجلس جمع ہوئی اور انہوں نے  آپ کو اپنی صدر عدالت میں لے جا کر کہا۔ (۶۷) اگر تم مسیح ہو تو ہم سے کہہ دو۔ آپ نے ان سے فرمایا اگر میں تم سے کہوں تو تم میرا یقین نہ کرو گے۔ (۶۸) اور اگر پوچھوں تو جواب نہ دو گے۔ (۶۹) 
لیکن اب سے تم ابن آدم کو قادر مطلق کی دہنی طرف  بیٹھے گا۔ (۷۰)آپ پر ان سب نے کہا پس کیا تم ابن اللہ ہو ؟ آپ نے ان سے فرمایا تم خود کہتے ہو کیونکہ میں ہوں۔ (۷۱) انہوں نے کہا اب ہمیں گواہی کیا حاجت رہی؟ کیونکہ ہم نے خود اسی کے منہ سے سن لیا ہے۔ 


رکوع ۲۳

۰(۱)پھر ان کی ساری جماعت اٹھ کر آپ کو پیلاطس کے پاس لے گئی۔ (۲)اور انہوں نے آپ پر الزام لگانا شروع کیا کہ اسے ہم نے اپنی قوم کو بہکاتے اور قیصر کو خراج دینے سے منع کرتے اور اپنے آپ کو  مسیح بادشاہ کہتے پایا۔ (۳)پیلاطس نے آپ سے پوچھا کیا تم یہودیوں کے بادشاہ ہو؟ آپ نے اس سے فرمایا : تم خود کہتے ہو۔ (۴)پیلاطس نے  امام اعظم اور عام لوگوں سے کہا میں اس شخص میں کچھ قصور نہیں پاتا۔ (۵)مگر وہ اور بھی زور دے کر کہنے لگے یہ تمام یہودیہ میں بلکہ گلیل سے لے کر یہاں تک لوگوں کو سکھا سکھا کر ابھارتا ہے۔ 
۰(۶)یہ سن کر پیلاطس نے پوچھا کیا یہ آدمی گلیلی ہے ؟(۷) اور یہ معلوم کر کے کہ ہیرودیس کی عمل داری کا ہے اسے ہیرودیس کے پاس بھیجا کیونکہ وہ بھی ان دنوں یروشلم میں تھا۔ 
(۸) ہیرودیس، سیدنا عیسیٰ مسیح کو دیکھ کر بہت خوش ہوا کیونکہ وہ مدت سے آپ کو دیکھنے کا مشتاق تھا۔ اس لئے کہ  اس نے آپ کا حال سنا تھا اور آپ کا کوئی معجزہ دیکھنے کا امیدوار تھا۔ (۹)اور وہ آپ سے بہتیری باتیں  پوچھتا رہا مگر آپ نے  اسے کچھ جواب نہ دیا۔ (۱۰) اور امام اعظم اور فقیہ کھڑے ہوئے زور شور سے آپ پر الزام لگاتے رہے۔ (۱۱) پھر ہیرودیس نے اپنے سپاہیوں سمیت  آپ کو ذلیل کیا اور ٹھٹھوں میں اڑایا اور چمک دار پوشاک پہنا کر آپ کو پیلاطس کے پاس واپس بھیجا۔ (۱۲)اور اسی دن ہیرودیس اور پیلاطس آپس میں دوست ہو گئے کیونکہ پہلے ان میں دشمنی تھی۔ 
۰(۱۳) پھر پیلاطس نے امام اعظم اور سرداروں اور عام لوگوں کو جمع کر کے۔ (۱۴) ان سے کہا کہ تم اس شخص کو لوگوں کا بہکانے والا ٹھہرا کر میرے پاس لائے ہو اور دیکھو میں نے تمہارے سامنے ہی اس کی تحقیقات  کی مگر جن باتوں کا الزام تم اس پر لگاتے ہو ان کی نسبت  نہ میں نے اس میں کچھ قصور پایا۔ (۱۵) اور نہ ہیرودیس  نے کیونکہ اس نے اسے ہمارے پاس واپس بھیجا ہے اور دیکھو اس سے کوئی ایسا فعل سرزد نہیں ہوا جس سے وہ قتل کے لائق ٹھہرتا۔ (۱۶) پس میں اس کو پٹوا کر چھوڑے دیتا ہوں۔ (۱۷)۔ (اسے ہر عید میں ضرور تھا کہ کسی کو ان کی خاطر چھوڑ دے )۔ (۱۸) وہ سب مل کر چلا اٹھے کہ اسے لے جاؤ اور ہماری خاطر برابا کو چھوڑ دو۔ (۱۹)۔ ( یہ کسی بغاوت کے باعث  جو شہر میں ہوئی تھی او خون کرنے کے سبب سے قید میں ڈالا گیا تھا)۔ (۲۰) مگر پیلاطس  نے سیدنا عیسیٰ کو چھوڑ نے کے ارادہ سے پھر ان سے کہا۔ (۲۱)لیکن وہ چلا کر کہنے لگے کہ اس کو مصلوب کرو مصلوب (۲۲)اس نے تیسری بار ان سے کہا کیوں ؟ اس نے کیا برائی کی ہے ؟ میں نے اس میں قتل کی کوئی وجہ نہیں پائی۔ پس میں اسے پٹو ا کر چھوڑے دیتا ہوں۔ (۲۳) مگر وہ چلا چلا کرسر ہوتے رہے کہ وہ مصلوب کیا جائے اور ان کا چلا نا کارگر ہوا۔ (۲۴) پس پیلاطس  نے حکم دیا کہ ان کی درخواست کے موافق ہو۔ (۲۵) اور جو شخص  بغاوت اور خون کرنے کے سبب سے قید میں پڑا تھا اور جسے انہوں نے مانگا تھا اسے چھوڑ دیا مگر آپ کو ان کی مرضی کے موافق سپاہیوں کے حوالہ کیا۔ 
۰(۲۶)اور جب آپ کو لئے جاتے تھے تو انہوں نے شمعون نام ایک کرینی کو جو دیہات سے آتا تھا پکڑ کر صلیب اس پر لادی کہ آپ کے پیچھے پیچھے لے چلے۔ 
(۲۷) اور لوگوں کی ایک بڑی بھیڑ اور بہت سی عورتیں جو آپ کے لئے روتی پیٹتی تھیں آپ کے پیچھے پیچھے چلیں۔ (۲۸) آپ نے ان کی طرف پھر فرمایا اے یروشلم کی بیٹیو! میرے لئے  نہ رو بلکہ  اپنے اور اپنے بچوں کے لئے رو۔ (۲۹) کیونکہ دیکھو وہ دن آتے ہیں جن میں کہیں گے کہ باعثِ برکت ہیں بانجھیں اور وہ رحم جو بارور نہ ہوئے اور وہ چھاتیاں جنہوں نے دودھ نہ پلایا۔ (۳۰) اس وقت وہ پہاڑوں سے کہنا شروع کریں گے کہ ہم پر گر پڑ و اور ٹیلوں سے کہ کہیں چھپا لو۔ (۳۱) کیونکہ جب ہر درخت کے ساتھ ایسا کرتے ہیں  تو سوکھے کے ساتھ کیا کچھ نہ کیا جائے گا۔ 
(۳۲) اور وہ دو اور آدمیوں کو بھی جو بدکار تھے لئے جاتے تھے کہ آپ کے ساتھ قتل کئے جائیں۔ (۳۳) جب آپ اس جگہ پہنچے جسے کھوپڑی کہتے ہیں  تو وہاں آپ کو مصلوب کیا اور بدکاروں کو بھی ایک کو دہنی اور دوسرے کو بائیں  طرف۔ (۳۴) سیدنا عیسیٰ نے فرمایا : اے پروردگار کو معاف فرما دیجئے کیونکہ یہ نہیں جانتے کہ کیا کرتے ہیں۔ اور انہوں نے آپ کے کپڑوں کے حصے کئے اور ان پر قرعہ ڈالا۔ (۳۵) اور لو گ کھڑے  دیکھ رہے تھے اور سردار بھی ٹھٹھے مار مار کر کہتے تھے کہ اس نے اوروں کو بچایا۔ اگر یہ پروردگار کا مسیح موعود اور اس کا محبوب ہے تو اپنے آپ کو بچائے۔ (۳۶) سپاہیوں  نے بھی پاس آ کر اور سرکہ پیش کر کے آپ پر ٹھٹھا مار ا اور کہا کہ (۳۷) اگر تم یہودیوں کے بادشاہ ہو  تو اپنے آپ کو بچاؤ۔ (۳۸)اور ایک نوشتہ بھی آپ کی صلیب پر لگایا دیا کہ یہ یہودیوں کا بادشاہ ہے۔ 
(۳۹) پھر جو بدکار صلیب پر لٹکائے گئے تھے ان میں سے ایک آپ کو یوں طعنہ دینے لگا کہ کیا تم مسیح نہیں ؟ تو اپنے آپ کو اور ہمیں بچاؤ۔ (۴۰) مگر دوسرے نے اسے جھڑک کر جواب دیا کہ تم پروردگار سے بھی نہیں ڈرتے حالانکہ  اسی سزا میں گرفتار ہو؟ (۴۱) اور ہماری سزا تو واجبی ہے کیونکہ اپنے کاموں کا بدلہ پا رہے ہیں لیکن اس نے کوئی بے جا کام نہیں کیا۔ (۴۲) پھر اس نے آپ سے کہا عیسیٰ ناصری  جب آپ اپنی بادشاہی میں آئے تو مجھے یاد رکھیئے گا۔ (۴۳) آپ نے اس سے فرمایا میں سے کہتا ہوں کہ آج ہی تم میرے ساتھ جنتِ فردوس میں ہو گے۔ 
(۴۴) پھر دوپہر کے قریب سے تیسرے  پہر تک ملک میں اندھیرا چھایا رہا۔ (۴۵) اور سورج کی روشنی  جاتی رہی اور بیت اللہ کا پردہ بیچ سے پھٹ گیا۔ (۴۶) پھر آپ نے بڑی آواز سے پکار کر فرمایا اے پروردگار میں اپنی روح آپ کے ہاتھوں میں سونپتا ہوں اور یہ کہہ کر شہید ہو گئے۔ (۴۷) یہ ماجرا دیکھ کر صوبہ دار نے  پروردگار کی تمجید کی اور کہا  بیشک  یہ آ دمی پارسا تھا۔ (۴۸) اور جتنے لوگ اس نظارہ کو آئے تھے یہ ماجرا دیکھ کر چھاتی پیٹتے ہوئے لوٹ گئے۔ (۴۹) اور آپ کے سب جان پہچان اور وہ عورتیں  جو گلیل سے آپ کے ساتھ آئی تھیں دور کھڑی یہ باتیں دیکھ رہی تھیں۔ 
۰(۵۰)یوسف نام ایک شخص جو یہودیوں کی عدالت عالیہ کا ایک ہم رکن تھا اور بڑا پرہیزگار اور متقی آدمی تھا۔ (۵۱)اور ان کی صلاح اور کام سے رضا مند  نہ تھا۔ یہ یہودیوں  کے شہر ارمتیہ کا باشندہ اور دین الٰہی کا منتظر تھا۔ (۵۲) اس نے پیلاطس کے پاس جا کر آپ کا بدنِ مبارک مانگا۔ (۵۳) اور آپ کو اتار کر  مہین چادر میں لپیٹا۔ پھر ایک  قبر کے اندر رکھ دیا جو چٹان میں کھدی ہوئی تھی اور اس میں کوئی  کبھی نہ رکھا گیا تھا۔ (۵۴) وہ تیاری کا دن تھا اور سبت کا دن شروع ہونے کو تھا۔ (۵۵) اور ان عورتوں نے جو آپ کے ساتھ گلیل سے آئی تھیں  پیچھے پیچھے  جا کر آپ کی قبر کو دیکھا اور یہ بھی کہ آپ کا بدنِ مبارک کس  طرح رکھا گیا۔ (۵۶) اور لوٹ کر خوشبو دار چیزیں اور عطر تیار کیا۔

 
رکوع ۲۴
۰
(۱)سبت کے دن تو انہوں نے حکم کے مطابق آرام کیا۔ لیکن ہفتہ کے پہلے دن وہ صبح سویرے ہی ان خوشبو دار چیزوں کو جو تیار کی تھیں  لے کر قبر پر آئیں۔ (۲) اور پتھر کو قبر پر سے  لڑھکا ہوا پایا۔ (۳) مگر اندر جا کر آپ کا بدنِ مبارک نہ پایا۔ (۴) اور ایسا ہوا کہ  جب وہ اس بات سے حیران تھیں  تو دیکھو دو شخص براق پوشاک پہنے ان کے پاس آ کھڑے ہوئے (۵) جب وہ ڈر گئیں اور اپنے سرزمین پر جھکائے  تو انہوں نے  ان سے کہا کہ زندہ کو مردوں میں کیوں ڈھونڈتی ہو؟(۶) وہ یہاں نہیں بلکہ  جی اٹھا ہے۔ یاد کرو کہ جب وہ گلیل  میں تھا تو اس نے تم سے کیا کہا تھا۔ (۷) ضرور ہے کہ  ابن آدم  گنہگاروں کے ہاتھ میں حوالہ کیا جائے اور مصلوب ہو اور تیسرے دن جی اٹھے۔ (۸) آپ کی باتیں  انہیں یاد آئیں۔ (۹) اور قبر سے لوٹ کر انہوں نے ان گیارہ اور باقی سب لوگوں کو ان سب باتوں کی خبر دی۔ (۱۰) جنہوں نے صحابہ کرام سے یہ باتیں  کہیں وہ مریم مگدلینی اور یوانہ اور یعقوب کی ماں مریم اور ان کے ساتھ کی باقی عورتیں  تھیں۔ (۱۱) مگر یہ باتیں  انہیں کہانی سی معلوم ہوئیں اور انہوں نے  ان کا یقین نہ کیا۔ (۱۲) اس پر حضرت پطرس  اٹھ کر قبر تک دوڑے اور جھک کر نظر کی اور دیکھا کہ صرف کفن ہی کفن ہے اور اس ماجرے سے تعجب  کرتے ہوئے اپنے گھر چلے گئے۔ 
۰(۱۳) اسی دن ان میں سے دو آدمی اس گاؤں کی طرف جا رہے تھے جس کا نام اماؤس ہے۔ وہ یروشلم سے قریباً  سات میل کے فاصلہ پر ہے۔ (۱۴) اور وہ ان سب باتوں کی بابت  جو واقع ہوئی تھیں  آپس میں بات چیت کرتے جاتے تھے۔ (۱۵) جب وہ بات چیت اور پوچھ پاچھ کر رہے تھے تو ایسا ہوا کہ  سیدنا عیسیٰ مسیح  ان کے نزدیک آ کر ان کے ساتھ ہو لئے۔ (۱۶) لیکن ان کی آنکھیں  بند کی گئی تھیں کہ آپ کو نہ پہچانیں۔ (۱۷) آپ نے ان سے فرمایا  یہ کیا باتیں ہیں جو تم چلتے چلتے  آپس میں کرتے ؟ وہ غمگین سے کھڑے ہو گئے۔ (۱۸) پھر ایک جس کا نام کلیپاس تھا جواب میں آپ سے کہا کیا تم یروشلم  میں اکیلے مسافر ہے جو نہیں جانتے  کہ ان دنوں یہاں کیا کیا ہوا ہے ؟ (۱۹) آپ نے ان سے فرمایا کیا ہوا ہے ؟ انہوں نے آپ سے کہا  عیسیٰ ناصری کا ماجرا جو پروردگار اور ساری امت کے نزدیک کام اور کلام میں قدرت والا نبی تھا۔ (۲۰) اور امام اعظم اور ہمارے حاکموں نے اس کو پکڑوا دیا تاکہ اس پر قتل کا حکم دیا جائے اور اسے شہید کر دیا۔ (۲۱)لیکن ہم کو امید تھی کہ اسرائیل  کو رہائی یہی دے گا اور علاوہ ان سب باتوں کے اس ماجرے کو آج تیسرا دن ہو گیا۔ (۲۲) اور ہم میں سے  چند عورتوں نے بھی ہم کو حیران کر دیا ہے  جو سویرے ہی قبر پر گئی تھیں۔ (۲۳) اور جب اس کی لاش نہ پائی تو یہ کہتی ہوئی آئیں کہ ہم نے رویا میں فرشتوں کو بھی دیکھا۔ انہوں نے  کہا وہ زندہ ہے۔ (۲۴) اور بعض  ہمارے ساتھیوں  میں سے قبر  پر گئے اور جیسا عورتوں  نے کہا تھا ویسا ہی پایا مگر  اس کو نہ دیکھا۔ (۲۵)سیدنا عیسی ٰ نے ان سے فرمایا:اے نادانو اور نبیوں کی سب باتوں کے ماننے میں سست اعتقاد  و(۲۶) کیا مسیح کو یہ دکھ اٹھا کر اپنے جلال میں داخل ہونا ضرور نہ تھا؟(۲۷) پھر موسیٰ سے اور سب نبیوں  سے شروع کر کے سب نوشتوں  میں جتنی باتیں اس کے حق میں لکھی ہوئی ہیں وہ ان کو سمجھا دیں۔ (۲۸) اتنے میں وہ اس گاؤں کے نزدیک  پہنچ گئے جہاں جاتے تھے اور آپ کے انداز سے ایسا معلوم ہوا کہ آپ آگے بڑھنا چاہتا ہیں۔ (۲۹) انہوں نے آپ کو یہ کہہ کر مجبور کیا کہ  ہمارے ساتھ رہیں  کیونکہ شام ہوئی جاتی ہے اور دن اب بہت ڈھل گیا۔ پس آپ اندر گئے تاکہ ان کے ساتھ رہیں۔ (۳۰) جب آپ ان کے ساتھ  کھانا کھانے بیٹھے تو ایسا ہوا کہ  آپ نے روٹی  لے کر برکت دی اور توڑ کر  ان کو دینے لگے۔ (۳۱) اس پر ان کی آنکھیں کھل گئیں اور انہوں نے  آپ کو پہچان لیا اور آپ ان کی نظروں  سے غائب ہو گئے۔ (۳۲) انہوں نے آپس میں  کہا کہ  جب وہ راہ میں ہم سے باتیں کرتا اور ہم پر نوشتوں کا بھید کھولتا تھا تو کیا ہمارے دل جوش سے نہ بھر گئے تھے ؟(۳۳) پس وہ اسی گھڑی اٹھ  کر یروشلم  کو لوٹ گئے اور ان گیارہ اور ان کے ساتھیوں  کو اکھٹا پایا۔ (۳۴) وہ کہے رہے تھے کہ مولا بیشک جی اٹھیں ہیں اور شمعون کو دکھائی دیئے ہیں۔ (۳۵) اور انہوں نے راہ کا حال بیان کیا اور یہ بھی کہ اسے روٹی توڑتے وقت کس طرح  پہچانا۔ 
۰(۳۶) وہ یہ باتیں کر رہی رہے تھے کہ آپ ان کے بیچ میں آ کھڑے ہوئے اور ان سے فرمایا اسلام وعلیکم۔ (۳۷) مگر انہوں نے گھبرا کر اور خوف کھا کر یہ سمجھا کہ کسی روح کو دیکھتے ہیں۔ (۳۸) آپ نے ان سے فرمایا تم کیوں گھبراتے ہو؟ اور کس لئے  تمہارے دل میں شک پیدا ہوتے ہیں ؟(۳۹) میرے ہاتھ اور میرے پاؤں دیکھو کہ میں ہی ہوں۔ مجھے چھوکر  دیکھو کیونکہ روح کے گوشت اور ہڈی نہیں ہوتی جیسا مجھ میں دیکھتے ہو۔ (۴۰) اور یہ کہہ کر آپ نے انہیں اپنے ہاتھ اور پاؤں دکھائے۔ (۴۱) جب مارے خوشی کے ان کو یقین نہ آیا اور تعجب کرتے تھے  آپ نے ان سے فرمایا کیا تمہارے پاس کچھ کھانے کو ہے ؟(۴۲) انہوں نے آپ کو بھنی ہوئی مچھلی کا قتلہ دیا۔ (۴۳) آپ نے لے کر ان کے روبرو کھایا۔ 
(۴۴) پھر آپ نے  ان سے فرمایا یہ میری وہ باتیں ہیں جو میں نے تم سے اس وقت کہی تھیں جب تمہارے ساتھ تھا کہ ضرور ہو کہ جتنی  باتیں موسیٰ کی توریت اور صحائف انبیاء اور زبور میں میری بابت  لکھی ہیں پوری ہوں۔ (۴۵) پھر آپ نے ان کا ذہن کھولا تاکہ کلام الٰہی کو سمجھیں۔ (۴۶) اور ان سے فرمایا : یوں  لکھا ہے کہ مسیح دکھ اٹھائے  گا اور تیسرے دن  مردوں میں سے جی اٹھے گا۔ (۴۷) اور یروشلم سے شروع کر کے سب قوموں میں توبہ اور گناہوں کی معافی کی منادی اس کے نام سے کی جائے گی۔ (۴۸) تم ان باتوں کے گواہ ہو۔ (۴۹) اور دیکھو جس کا میرے پروردگار نے وعدہ کیا ہے میں  اس کو تم پر نازل کروں گا لیکن جب عرش معلی ٰ سے تم کو قوت کا لباس نہ ملے اس شہر میں ٹھہرے رہو۔ 
۰(۵۰) پھر آپ انہیں بیت عنیا کے سا منے تک  باہر لے گئے اور اپنے ہاتھ اٹھا کر انہیں برکت دی۔ (۵۱) جب آپ انہیں  برکت دے رہے تھے تو ایسا ہوا کہ ان سے جدا ہو گئے اور آسمان پر اٹھائے گئے۔ (۵۲) اور صحابہ کرام آپ کو سجدہ کر کے بڑی خوشی سے یروشلم کو لوٹ گئے۔ (۵۳) اور ہر وقت بیت اللہ  میں حاضر ہو کر پروردگار کی حمد کیا کرتے تھے۔ 




یوحنا

حضرت عیسیٰ المسیح کی انجیل شریف
بہ مطابق راوی حضرت یوحنا ؑ 



رکوع ۱: کلامِ حیات
(۱)ابتدا میں کلمہ تھا اور کلمہ پروردگار کے ساتھ تھا اور کلمہ ہی پروردگار تھا۔ (۲)یہی ابتدا میں پروردگار کے ساتھ تھا۔ (۳) سب چیزیں اس کے وسیلہ سے خلق ہوئیں اور جو کچھ خلق ہوا ہے اس میں سے کوئی چیز  بھی اس کے بغیر  خلق نہیں ہوئی۔ (۴)اس میں زندگی تھی اور وہ زندگی آدمیوں کا نور تھی۔ (۵)اور نور تاریکی میں چمکتا ہے اور تاریکی نے اسے قبول نہ کیا۔ (۶)ایک آدمی یحییٰ نام آ موجود ہوئے اور جو پروردگار کی  طرف سے بھیجے گئے تھے۔ (۷)یہ شہادت دینے کو آئے تاکہ سب اس کے وسیلہ سے ایمان لائیں۔ (۸)وہ خود تو نور نہ تھے مگر نور کی شہادت دینے کو آئے تھے۔ (۹)حقیقی نور جو ہر ایک آدمی کو روشن کرتا ہے دنیا میں آنے کو تھا۔ (۱۰) وہ دنیا میں تھے اور دنیا اس کے وسیلہ سے خلق ہوئی اور دنیا نے اسے نہ پہچانا۔ (۱۱) وہ اپنے گھر آئے اور ان کے اپنوں نے انہیں قبول نہ کیا۔ (۱۲) جنہوں نے ان کو قبول کیا اس نے انہوں نے انہیں پروردگار کے پیارے بننے کا حق بخشا یعنی انہیں جو آپ پر ایمان لاتے ہیں۔ (۱۳) آپ نہ خون سے نہ جسم کی خواہش سے نہ انسان کے ارادہ سے بلکہ پروردگار سے پیدا ہوئے۔ (۱۴) اور کلمہ مجسم ہوا اور فضل اور سچائی سے معمور ہو کر ہمارے درمیان رہا اور ہم نے ان کی ایسی عظمت دیکھی جیسی پروردگار کے محبوب کی۔ (۱۵) یحییٰ نے ان کی بابت گواہی دی اور پکار کر کہا کہ یہ وہی ہیں جن کا میں نے ذکر کیا ہے کہ جو میرے بعد آتے ہیں وہ مجھ سے مقدم ٹھہریں کیونکہ وہ مجھ سے پہلے تھے۔ (۱۶) کیونکہ ان کی معموری میں سے ہم سب نے پایا یعنی برکت پر برکت (۱۷)اس لئے کہ شریعت تو موسیٰ کی معرفت دی گئی مگر برکت اور سچائی  سیدنا عیسیٰ مسیح کی معرفت پہنچی۔ (۱۸)اللہ و تبارک تعالیٰ کو کسی نے کبھی نہیں دیکھا۔ اکلوتا محبوب جو پروردگار کی قربت میں ہے اسی نے ظاہر کیا۔ 
حضرت یحییٰ اصطباغی دینے والے کی تبلیغ
(۱۹) اور یحییٰ کی گواہی یہ ہے کہ جب یہودیوں نے یروشلم سے امام اعظم اور خادمِ بیت اللہ یہ پوچھنے کو ان کے پاس بھیجے کہ آپ کون ہیں ؟ (۲۰) تو آپ نے اقرار کیا اور انکار نہ کیا بلکہ اقرار کیا کہ میں تو مسیح نہیں ہوں۔ (۲۱) انہوں نے حضرت یحییٰ سے پوچھا پھر کون ہیں ؟ کیا آپ الیاس نبی ہیں ؟ آپ نے فرمایا میں نہیں ہوں۔ انہوں نے پوچھا کہ کیا آپ وہ نبی ہیں ؟ آپ نے جواب دیا کہ نہیں۔ (۲۲) پس انہوں نے آپ سے پوچھا تم کون ہو ؟تاکہ ہم اپنے بھیجنے والوں کو جواب دیں کہ آپ اپنے حق میں کیا کہتے ہیں ؟ (۲۳)آپ نے ان سے فرمایا جیسا یسعیاہ نبی نے کہا ہے بیابان میں ایک پکارنے والے کی آواز ہوں کہ تم پروردگار کی راہ کو سیدھا کرو۔ (۲۴) یہ دینی علماء کی طرف سے بھیجے گئے تھے۔ (۲۵) انہوں نے آپ سے یہ سوال کیا کہ اگر آپ نہ تو مسیح ہیں نہ الیاس نبی نہ وہ نبی تو پھر آپ اصطباغ کیوں دیتے ہیں ؟ (۲۶) حضرت یحییٰ نے جواب میں ان سے فرمایا کہ میں تو پانی سے اصطباغ دیتا ہوں تمہارے درمیان ایک شخص کھڑا ہے جس تم نہیں جانتے۔ (۲۷) یعنی میرے بعد آنے والا جن کی جوتی کا تسمہ کھولنے کے لائق نہیں۔ (۲۸) یہ باتیں  یردن کے پار بیت عنیا میں واقع ہوئیں جہاں حضرت یحییٰ اصطباغ دیتے تھے۔ 
(۲۹)دوسرے دن حضرت یحییٰ نے سیدنا عیسیٰ مسیح کو اپنی طرف آتے دیکھ کر کہا دیکھو یہ پروردگار کا برہ ہے جو دنیا کا گناہ اٹھا لے جاتا ہے۔ (۳۰) یہ وہی ہے جس کی بابت میں نے کہا تھا کہ ایک شخص میرے بعد آتا ہے جو مجھ سے مقدم ٹھہرا ہے کیونکہ وہ مجھ سے پہلے تھا۔ (۳۱)اور میں اسے پہچانتا نہ تھا مگر اس لئے پانی سے اصطباغ دیتا ہوا آیا کہ وہ بنی اسرائیل پر ظاہر ہو جائے۔ (۳۲) اور حضرت یحییٰ نے یہ شہادت دی کہ میں نے روحِ پاک کو کبوتر کی طرح آسمان سے اترتے دیکھا اور وہ اس پر ٹھہر گیا۔ (۳۳)اور میں تو اسے پہچانتا نہ تھا مگر جس نے مجھے پانی سے اصطباغ دینے کو بھیجا اسی نے مجھ سے کہا کہ جس پر تم روح کو اترتے اور ٹھہرتے دیکھو وہی روح القدس سے اصطباغ دینے والا ہے۔ (۳۴) چنانچہ میں نے دیکھا اور گواہی دی ہے کہ یہ ابن اللہ ہے۔ 
سیدنا عیسیٰ المسیح کے اولین صحابی
(۳۵) دوسرے دن پھر حضرت یحییٰ اور ان کے صحابہ کرام میں سے دو صحابی کھڑے تھے۔ (۳۶) جب حضرت یحییٰ نے سیدنا عیسی ٰ المسیح کو جاتے ہوا دیکھا تو یہ فرمانے لگے یہ پروردگار کا برہ ہیں۔ (۳۷) وہ دونوں صحابی حضرت یحییٰ کو یہ کہتے سن کر سیدنا عیسیٰ المسیح کے پیچھے ہو لئے۔ (۳۸)سیدنا عیسیٰ المسیح نے پھر کر اور انہیں پیچھے آتے دیکھ کر ان سے فرمایا تم کیا ڈھونڈتے ہو؟  انہوں  نے آپ سے کہا اے ربی (یعنی اے استاد ) آپ کہاں رہتے ہے ؟ (۳۹)آپ نے ان سے فرمایا چلو دیکھ لو۔ پس انہوں نے  آ کر آپ کے رہنے کی جگہ دیکھی اور اس روز آپ کے ساتھ رہے اور یہ دسویں گھنٹے کے قریب تھا۔ (۴۰) ان دونوں میں سے جو حضرت یحیی ٰ اصطباغی کی  بات سن کر سیدنا عیسیٰ کے پیچھے ہو لئے تھے ایک شمعون پطرس کا بھائی اندریاس تھا۔ (۴۱) اس نے پہلے اپنے سگے بھائی  شمعون سے مل کر اس نے اس سے کہا کہ ہم کو خرستس یعنی مسیح مل گئے ہیں۔ (۴۲) وہ اسے سیدنا عیسیٰ کے پاس لایا۔ آپ نے اس پر نگاہ کر کے فرمایا کہ  تم یحییٰ کے بیٹے شمعون ہو۔ تم کیفا یعنی پطرس کہلاؤ گے۔ 
(۴۳)دوسرے دن آپ نے گلیل میں جانا چاہا اور فلپس  سے مل کر  کہا میرے پیچھے ہولو۔ (۴۴) فلپس  اندریاس، اور پطرس کے شہر بیت صیدا کا باشندہ تھا۔ (۴۵) فلپس نے نتن ایل سے مل کر  اس سے کہا کہ جس کا ذکر موسیٰ نے توریت، میں اور صحائف انبیاء نے کیا ہے وہ ہم کو مل گیا۔ وہ یوسف کا بیٹا عیسیٰ ناصری ہے۔ (۴۶)نتن ایل نے اس سے کہا کیا ناصرۃ سے کوئی اچھی چیز نکل سکتی ہے ؟ فلپس نے کہا چل کر دیکھ لو۔ (۴۷) سیدنا عیسیٰ نے نتن ایل کو اپنی طرف آتے دیکھ کر آپ کے حق  میں کہا دیکھو ! یہ فی الحقیقت  اسرائیلی ہے۔ اس میں مکر نہیں۔ (۴۸) نتن ایل نے سیدنا عیسیٰ سے کہا آپ نے مجھے کہاں دیکھا ہے ؟ سیدنا عیسیٰ مسیح  نے اس کے جواب میں کہا اس سے پہلے کہ فلپس نے تمہیں بلایا جب تم انجیر کے درخت  کے نیچے تھے میں نے تمہیں دیکھا۔ (۴۹) نتن ایل  نے سیدنا عیسیٰ مسیح کو جواب دیا اے ربی آپ ابن اللہ ہیں۔ آپ اسرائیل  کے بادشاہ ہیں۔ (۵۰) سیدنا عیسیٰ نے  جواب میں ان سے فرمایا میں نے تم سے کہا کہ تم کو انجیر کے درخت کے نیچے دیکھا کیا تم اسی لئے ایمان لائے ہو؟ تم ان سے بھی بڑے بڑے ماجرے دیکھو گے۔ (۵۱) پھر آپ نے ان سے فرمایا میں تم سے سچ کہتا ہوں کہ تم آسمان کو کھلا اور پروردگار کے فرشتوں کو اوپر جاتے اور ابن آدم (یعنی سیدنا عیسیٰ) پر اترتے دیکھو گے۔

 
رکوع ۲: قانائے گلیل میں شادی

(۱) پھر تیسرے دن قانائے گلیل میں ایک شادی ہوئی اور سیدنا عیسیٰ مسیح کی والدہ ماجدہ بھی وہاں موجود تھیں۔ (۲)آپ اور آپ کے صحابہ کرام  بھی اس شادی میں مدعو تھے۔ (۳)اور انگور کا رس ختم ہو چکا تو آپ کی والدہ ماجدہ  نے آپ سے کہا کہ ان کے پاس انگور کا رس نہیں ہے۔ (۴) آپ  نے ان سے فرمایا بی بی جی یہ کام آپ مجھ پر چھوڑ دیں۔ (۵)آپ کی والدہ نے فرمایا جو کچھ یہ تم سے کہے تم اس کی سنو۔ (۶)وہاں یہودیوں کی طہارت کے دستور کے  موافق  پتھر کے چھ مٹکے رکھے تھے اور ان میں  دو دو تین تین من کی گنجائش تھی۔ (۷)آپ نے ان سے فرمایا  کہ مٹکوں میں پانی بھر دو۔ پس انہوں نے ان کو لبالب بھر دیا۔ (۸) پھر آپ  نے ان سے فرمایا  اب نکال کر میر مجلس کے پاس لے جاؤ۔ پس وہ لے گئے۔ (۹)جب میر مجلس  نے وہ پانی چکھا جو انگور کا رس بن گیا تھا اور جانتا نہ تھا کہ یہ کہاں سے آئی ہے (مگر خادم جنہوں نے  پانی بھرا تھا جانتے تھے ) تو میر مجلس  نے دلہا  کو بلا کر اس سے کہا۔ (۱۰)ہر شخص پہلے اچھا رس پیش کرتا ہے اور ناقص اس وقت جب پی کر چھک گئے  مگر تم نے اچھا رس اب تک رکھ چھوڑا تھا۔ (۱۱) یہ پہلا معجزہ سیدنا عیسیٰ مسیح نے قانائے گلیل میں دکھا کر اپنی عظمت ظاہر کی اور آپ کے صحابی آپ پر ایمان لائے۔ 
(۱۲) اس کے بعد آپ، آپ کی والدہ اور صحابہ کفر نحوم کو گئے اور وہاں چند روز قیام کیا۔ 
بیت اللہ میں داخلہ
(۱۳)یہودیوں کی عید فسح نزدیک تھی اور آپ یروشلم کو گئے۔ (۱۴) آپ نے بیت اللہ میں بیل اور بھیڑ اور کبوتر بیچنے والوں کو اور صرافوں کو بیٹھے پایا۔ (۱۵) اور رسیوں کا کوڑا بنا کر سب کو یعنی بھیڑوں اور بیلوں کو بیت اللہ سے نکال دیا اور صرافوں کی نقدی بکھیر دی اور ان کے تختے الٹ دئیے۔ (۱۶) اور کبوتر فروشوں سے فرمایا ان کو یہاں سے لے جاؤ۔ میرے پروردگار کے گھر کو تجارت کا گھر نہ بناؤ۔ (۱۷) آپ کے صحابہ کرام کو یاد آیا کہ  لکھا ہے۔ تیرے گھر کی غیرت مجھے کھا جائے گی۔ (۱۸) پس یہودیوں نے جواب میں آپ سے کہا آپ جو یہ کام کرتے ہیں تو ہمیں کونسا نشان دکھاتے ہیں ؟ (۱۹)سیدنا عیسیٰ مسیح نے ان سے فرمایا  اس مقدس کو ڈھا دو میں اسے تین دن میں کھڑا کر دوں گا (۲۰) مگر آپ نے اپنے بدنِ مبارک کے مقدس کی بابت فرمایا تھا۔ (۲۲)پس جب آپ مردوں میں سے جی اٹھے تو آپ کے صحابہ کرام کو یاد آیا کہ آپ نے یہ کہا تھا اور انہوں نے  کلام الٰہی اور اس قول کو جو سیدنا عیسیٰ نے فرمایا تھا یقین کیا۔ 
(۲۳) جب آپ یروشلم میں فسح کے وقت عید میں تھے تو بہت سے لوگ ان معجزوں کو دیکھ کر جو آپ دکھاتے تھے آپ کے نام پر ایمان لائے۔ (۲۴) لیکن آپ اپنی نسبت  ان پر اعتبار نہ کرتے تھے اس لئے کہ آپ سب کو جانتے تھے۔ (۲۵) اور آپ اس کی حاجت نہ رکھتے تھے کہ کوئی انسان کے حق میں گواہی دے کیونکہ وہ آپ جانتے تھے کہ انسان کے دل میں کیا کیا ہے۔ 


رکوع ۳: سیدنا عیسی ٰ مسیح اور نیکدیمس

(۱)دینی علما ء میں سے ایک شخص نیکدیمس نام یہودیوں کا ایک سردار تھا۔ (۲)اس نے رات کو سیدنا عیسیٰ مسیح کے پاس آ کر آپ سے فرمایا کہ اے استاد محترم ہم جانتے ہیں کہ آپ پروردگار کی طرف سے استاد ہو کر  آئے ہیں کیونکہ جو معجزے آپ دکھاتے ہیں کوئی شخص نہیں دکھا سکتا جب تک پروردگار اس کے ساتھ نہ ہو۔ (۳)سیدنا عیسیٰ مسیح نے جواب میں اس سے فرمایا میں تم سے سچ کہتا ہوں کہ جب تک کوئی نئے سرے  سے پیدا نہ ہو وہ پروردگار کی بادشاہی کو دیکھ نہیں سکتا۔ (۴)نیکدیمس  نے آپ سے کہا آدمی جب بوڑھا  ہو گیا تو کیوں کر پیدا ہو سکتا ہے ؟ کیا وہ دوبارہ  اپنی ماں کے پیٹ  میں داخل ہو کر پیدا ہو سکتا ہے ؟ (۵)سیدنا عیسیٰ مسیح نے جواب دیا کہ میں تم سے سچ کہتا ہوں جب تک کوئی آدمی  پانی اور روح سے پیدا نہ ہو  وہ دین الٰہی میں داخل نہیں ہو سکتا۔ (۶)جو جسم سے پیدا ہوا ہے  جسم ہے اور روح سے پیدا نہ ہو وہ دین الٰہی میں داخل نہیں ہو سکتا (۶)جو جسم سے پیدا ہوا ہے  جسم ہے اور جو روح سے پیدا ہوا ہے وہ روح ہے۔ (۷)تعجب  نہ کر و کہ میں نے کہا کہ  تمہیں نئے سرے  سے پیدا ہونا ضرور ہے۔ (۸)ہوا جدھر  چاہتی ہے چلتی ہے اور تو اس کی آواز سنتا ہے مگر نہیں جانتا کہ وہاں سے آتی اور کہاں کو جاتی ہے۔ جو کوئی روح سے پیدا ہوا ایسا ہی ہے۔ (۹) نیکدیمس نے جواب میں آپ سے کہا  یہ باتیں کیوں کر ہو سکتی ہیں ؟ (۱۰) سیدنا عیسیٰ مسیح نے جواب میں اس سے فرمایا تم بنی اسرائیل  کے استاد  ہو کر کیا ان باتوں کو نہیں جانتے ؟ (۱۱) میں تم سے سچ کہتا ہوں کہ جو ہم جانتے ہیں وہ کہتے ہیں اور جسے ہم نے دیکھا ہے اسکی گواہی  دیتے ہیں اور تم ہماری گواہی قبول نہیں کرتے۔ (۱۲)جب میں نے تم سے زمین کی باتیں کہیں اور تم نے یقین  نہ کیا تو اگر میں تم سے  آسمان کی باتیں کہوں تو کیوں کر یقین کرو گے۔ (۱۳) اور آسمان پر کوئی نہیں چڑھا سوا اس کے جو آسمان سے اترا یعنی ابن آدم جو آسمان میں ہے۔ (۱۴)اور جس طرح موسیٰ نے سانپ کو بیابان میں اونچے  پر چڑھایا اسی طرح ضرور ہے کہ  ابن آدم بھی اونچے پر چڑھایا جائے۔ (۱۵)تاکہ جو کوئی ایمان لائے اس میں ہمیشہ کی زندگی پائے۔ 
(۱۶)کیونکہ پروردگار نے دنیا سے ایسی محبت رکھی کہ اس نے اپنا اکلوتا محبوب بخش دیا تاکہ جو کوئی اس پر ایمان لائے ہلاک نہ ہو بلکہ ہمیشہ کی زندگی پائے۔ (۱۷)کیونکہ خدا نے سیدنا عیسی ٰ مسیح کو دنیا میں اس لئے نہیں بھیجا کہ دنیا پر سزا کا حکم کرے بلکہ  اس لئے کہ دنیا ان کے وسیلہ سے نجات پائے۔ (۱۸)جو اس پر ایمان لاتا ہے  اس پر سزا کا حکم نہیں ہوتا۔ جو اس پر ایمان نہیں لاتا اس پر سزا کا حکم ہو چکا ہے۔ اس لئے کہ وہ پروردگار کے اکلوتے محبوب  کے نام پر ایمان نہیں لائے۔ (۱۹) اور سزا کے حکم کا سبب یہ ہے کہ  نور دنیا میں آیا ہے اور آدمیوں نے تاریکی کو نور سے زیادہ پسند کیا۔ اس لئے کہ ان کے کام برے تھے۔ (۲۰) کیونکہ جو کوئی  بدی کرتا ہے وہ نور سے دشمنی رکھتا ہے اور نور کے پاس نہیں آتا۔ ایسا نہ ہو کہ  اس کے کاموں پر ملامت کی جائے۔ (۲۱) مگر جو سچائی پر عمل کرتا ہے  وہ نور کے پاس آتا ہے کہ  اس کے کام ظاہر ہوں کہ وہ پروردگار میں کئے گئے ہیں۔ 
(۲۲) ان باتوں کے بعد سیدنا عیسیٰ مسیح اور آپ کے صحابہ کرام یہودیہ کے ملک میں آئے اور وہ وہاں ان کے ساتھ رہ کر اصطباغ دینے لگے۔ (۲۳)اور حضرت یحییٰ بھی شالیم کے نزدیک عینون میں اصطباغ دیتے تھے کیونکہ وہاں پانی بہت تھا اور لوگ آ کر اصطباغ لیتے تھے۔ (۲۴) کیونکہ حضرت یحییٰ اس وقت قید میں ڈالے نہ گئے تھے۔ (۲۵)پس حضرت یحییٰ کے صحابہ کرام کی کسی یہودی کے ساتھ طہارت کی بابت بحث ہوئی۔ (۲۶) انہوں نے حضرت یحییٰ کے پاس آ کر کہا استاد محترم ! جو شخص یردن کے پار آپ کے ساتھ تھا جس کی آپ نے شہادت دی ہے دیکھو اصطباغ دیتا ہے اور سب اس کے پاس  آتے ہیں۔ (۲۷) تم خود میرے گواہ ہو کہ میں نے کہا میں مسیح نہیں مگر اس کے آگے بھیجا گیا ہوں۔ (۲۹) جس کی دلہن ہے وہ دلہا ہے مگر دلہا کا دوست جو کھڑا ہوا اس کی سنتا ہے دلہا کی آواز سے بہت خوش ہوتا ہے۔ پس میری یہ خوشی پوری ہو گئی۔ (۳۰) ضرور ہے کہ  وہ بڑھے اور میں گھٹوں۔ (۳۱) جو اوپر سے آتا ہے وہ سب سے اوپر ہے۔ جو زمین سے ہے وہ زمین ہی سے ہے اور زمین ہی کی کہتا ہے۔ جو آسمان سے آتا ہے  وہ سب سے اوپر ہے۔ (۳۲) جو کچھ اس نے دیکھا اور سنا اس کی گواہی  دیتا ہے اور کوئی اس کی گواہی قبول نہیں کرتا۔ (۳۳) کیونکہ جسے اللہ تبارک تعالیٰ  نے بھیجا وہ پروردگار کی باتیں کہتا ہے۔ اس لئے کہ وہ روح ناپ ناپ کر نہیں دیتا۔ (۳۵) پروردگار اکلوتے محبوب سے محبت رکھتا ہے اور اس نے سب چیزیں  اس کے ہاتھ میں دے دی ہیں۔ (۳۶) جو محبوب پر ایمان لاتا ہے ہمیشہ کی زندگی اس کی ہے لیکن جو محبوب کی نہیں مانتا زندگی کو نہ دیکھے گا بلکہ اس پر خدا کا غضب رہتا ہے۔ 


رکوع ۴: سیدنا عیسیٰ مسیح اور سماری عورت

(۱)پھر جب سیدنا عیسیٰ مسیح کو معلوم ہوا کہ  دینی علماء نے سنا ہے کہ  آپ یحییٰ سے زیادہ صحابہ بناتے اور اصطباغ دیتے ہیں (۲)(گو آپ خود نہیں بلکہ آپ کے صحابی اصطباغ دیتے تھے )(۳) تو آپ یہودیہ چھوڑ کر  پھر گلیل کو چلے گئے۔ (۴) اور آپ کو سماریہ  سے ہو کر جانا ضرور تھا۔ (۵) پس آپ سماریہ کے ایک شہر تک آئے جو سوخار کہلاتا ہے۔ وہ اس  قطعہ کے نزدیک ہے جو حضرت یعقوبؑ  نے اپنے بیٹے حضرت یوسف ؑ  کو دیا تھا۔ (۶) حضرت یعقوب کا کنواں وہیں تھا۔ چنانچہ آپ سفر سے تھکے ماندے ہو کر اس کنویں پر یو نہی بیٹھ گئے۔ یہ چھٹے گھنٹے کے قریب تھا۔ (۷) سماریہ کی ایک عورت پانی بھرنے آئی۔ آپ نے ا س عورت سے فرمایا  مجھے پانی پلاؤ۔ (۸)کیونکہ  آپ کے صحابہ کرام کھانا مول لینے کو گئے تھے۔ (۹)ا س سماری عورت نے آپ سے کہا  کہ آپ تو یہودی ہو کر مجھ سماری عورت سے پانی کیوں مانگتے ہیں ؟(کیونکہ یہودیوں اور سماریوں سے کسی طرح کا برتاؤ نہیں رکھتے )۔ (۱۰) آپ نے اس سے فرمایا اگر تم پروردگار کی بخشش کو جانتی اور یہ بھی جانتی  کہ وہ کون ہے جو تم سے کہتا ہے مجھے پانی پلاؤ  تو تم اس سے مانگتی اور وہ تمہیں  زندگی کا پانی دیتا۔ (۱۱)عورت نے آپ سے کہا  اے مولا آپ کے پاس پانی بھرنے کو تو کچھ ہے نہیں اور کنواں گہرا ہے۔ پھر وہ زندگی کا پانی آپ کے پاس کہاں سے آیا؟ (۱۲) کیا آپ ہمارے والد حضرت یعقوب سے بڑے ہیں  جس نے ہم کو یہ کنواں دیا اور خود انہوں نے اور ان کے بیٹوں نے اور ان کے مویشی نے اس میں سے پایا؟ (۱۳) سیدنا عیسی ٰ مسیح نے اس سے فرمایا جو کوئی اس پانی سے پیتا ہے  وہ پھر پیاسا ہو گا۔ (۱۴) مگر جو کوئی اس پانی میں سے پئے گا جو میں اسے دوں گا وہ ابد تک پیاسا نہ ہو گا بلکہ جو پانی میں اسے دوں گا  وہ اس میں ایک چشمہ بن جائے گا جو ہمیشہ کی زندگی، کے لئے  جاری رہے گا۔ (۱۵) عورت نے آپ سے کہا  اے مولا، وہ پانی مجھ کو دیں تاکہ میں نہ پیاسی ہوں نہ پانی بھرنے کو یہاں تک آؤں۔ (۱۶)آپ نے اس سے فرمایا جاؤ اپنے شوہر کو یہاں بلا لاؤ۔ (۱۷)عورت نے جواب میں آپ سے کہا میں بے شوہر ہوں۔ سیدنا عیسیٰ نے اس سے فرمایا تم نے خوب کہا میں بے شوہر ہوں۔ (۱۸) کیونکہ پانچ  شوہر تم کر چکی ہو اور جس کے پاس تم اب ہو وہ تمہارا شوہر نہیں۔ یہ تم نے سچ کہا۔ (۱۹) عورت نے آپ سے کہا اے مولا مجھے معلوم ہوتا ہے کہ آپ نبی ہیں۔ (۲۰) ہمارے باپ دادا  نے اس پہاڑ پر پرستش کی اور آپ کہتے ہیں کہ وہ جگہ جہاں پرستش کرنا چاہیے  یروشلم میں ہے۔ (۲۱) آپ نے اس سے فرمایا اے بی بی میری بات کا یقین  کرو کہ وہ وقت آتا ہے کہ تم نہ تو اس پہاڑ پر پروردگار کی پرستش  کرو گے اور نہ یروشلم میں۔ (۲۲) تم جسے نہیں جانتے  اس کی پرستش کرتے ہو۔ ہم جسے جانتے ہیں اس کی پرستش کرتے ہیں کیونکہ نجات یہودیوں میں سے ہے۔ (۲۳) مگر وہ وقت آتا ہے  بلکہ اب ہی ہے کہ سچے پرستار پروردگار کی پرستش روح اور سچائی سے کریں گے کیونکہ پروردگار اپنے لئے ایسے ہی پرستار ڈھونڈتا ہے۔ (۲۴) پروردگار روح ہے اور ضرور ہے کہ  اس کے پرستار روح اور سچائی سے پرستش کریں۔ (۲۵)عورت نے آپ سے کہا میں جانتی ہوں کہ مسیح جو خرستس  کہلاتا ہے آنے والا  ہے۔ جب وہ آئے گا تو ہمیں سب باتیں بتا دے گا۔ (۲۶) سیدنا عیسیٰ نے اس سے فرمایا کہ میں جو تم سے بول رہا ہوں وہی ہوں۔ 
(۲۷) اتنے میں آپ کے صحابہ کرام آ گئے  اور تعجب کرنے لگے  کہ آپ خاتون سے باتیں کر رہے ہیں  تو بھی کسی نہ کہا کہ آپ کیا چاہتے ہیں ؟ یا ا س سے کس لئے باتیں کرتے ہیں ؟ (۲۸) پس عورت اپنا گھر چھوڑ کر شہر میں چلی گئی اور لوگوں سے کہنے لگی۔ (۲۹) آؤ۔ ایک آدمی کو دیکھو جس نے میرے سب کام مجھے بتا دئیے۔ کیا ممکن ہے کہ مسیح یہی ہے ؟ (۳۰)وہ شہر سے نکل کر آپ کے پاس آنے لگے (۳۱) اتنے میں آپ کے صحابہ کرام آپ سے یہ درخواست کرنے لگے کہ اے مولا کچھ کھا لیں۔ (۳۲) لیکن آپ نے ان سے فرمایا کہ میرے پاس کھانے کے لئے ایسا کھانا ہے جسے تم نہیں جانتے۔ (۳۳) پس صحابہ کرام نے آپس میں کہا کیا کوئی ان کے لئے کچھ کھانے کو لایا ہے ؟ (۳۴) سیدنا عیسیٰ مسیح نے ان سے فرمایا میرا کھانا یہ ہے کہ اپنے بھیجنے والے کی مرضی کے موافق  عمل کروں اور اس کا کام پورا کروں۔ (۳۵) کیا تم کہتے نہیں کہ  فصل آنے میں ابھی چار مہینے باقی ہیں ؟ دیکھو میں تم سے  کہتا ہوں کہ  اپنی آنکھیں  اٹھا کر کھیتوں پر نظر کروں کہ فصل پک گئی ہے۔ (۳۶) اور کاٹنے  والا مزدوری  پاتا اور ہمیشہ کی زندگی کے لئے پھل جمع کرتا ہے تاکہ بونے والا اور کاٹنے والا دونوں مل کر خوشی کریں۔ (۳۷) کیونکہ اس پر یہ مثل ٹھیک آتی ہے  کہ بونے والا اور ہے۔ کاٹنے والا اور ۔ (۳۸)میں نے  تمہیں  وہ کھیت  کاٹنے کے لئے  بھیجا جس پر تم نے محنت نہیں کی۔ اوروں نے محنت کی اور تم ان کی محنت کے پھل میں شریک ہوئے۔ 
(۳۹) اور اس شہر کے بہت سے سماری اس خاتون کے کہنے سے جس نے شہادت دی کہ آپ نے  میرے سب کام مجھے بتا دئیے  آپ پر ایمان لائے۔ (۴۰) پس جب وہ سماری  آپ کے پاس آئے تو آپ سے درخواست کرنے لگے کہ ہمارے پاس قیام کریں چنانچہ آپ دوروز وہاں رہے۔ (۴۱) اور آپ کے کلام کے سبب سے اور بھی بہتیرے  ایمان لائے۔ (۴۲) اور اس خاتون سے کہا اب ہم تمہارے کہنے سے ایمان نہیں لاتے کیونکہ ہم نے خود سن لیا اور جانتے ہیں یہ کہ فی الحقیقت  دنیا کا منجی  ہیں۔ 
بادشاہ کے ملازم کے بیٹے کو شفا عطا کرنا
(۴۳)پھر ان دو روز کے بعد آپ وہاں سے روانہ ہو کر گلیل کو گئے۔ (۴۴) کیونکہ آپ نے خود شہادت دی کہ نبی اپنے وطن میں عزت نہیں پاتا۔ (۴۵)پس جب آپ گلیل میں آئے تو گلیلیوں نے آپ کو قبول کیا۔ اس لئے کہ جتنے کام آپ نے یروشلم میں عید کے وقت کئے تھے انہوں نے ان کو دیکھا تھا کیونکہ وہ بھی  عید میں گئے تھے۔ 
(۴۶)پس آپ قانائے گلیل  میں آئے جہاں آپ نے پانی کو انگور کا رس بنایا تھا اور بادشاہ کا ایک ملازم تھا جس کا بیٹا کفر نحوم میں بیمار تھا۔ (۴۷) وہ یہ سن کر کہ آپ یہودیہ سے گلیل میں آ گئے ہیں آپ کے پاس گئے اور آپ سے درخواست کرنے لگے کہ چل کر میرے بیٹے کو شفا بخش دیں کیونکہ وہ مرنے کو تھا۔ (۴۸) آپ نے اس سے فرمایا جب تم نشان اور عجیب کام نہ دیکھو ہر گز ایمان نہ لاؤ گے۔ (۴۹) بادشاہ کے ملازم نے آپ سے کہا اے مولا میرے بچہ کے مرنے سے پہلے چلیں۔ (۵۰) آپ نے اس سے فرمایا جاؤ تمہارا بیٹا جیتا ہے۔ ا س شخص نے  اس بات کا یقین کیا جو سیدنا عیسیٰ مسیح  نے اس سے کہی اور چلا گیا۔ (۵۱)وہ راستہ ہی  میں تھا کہ اس کے نوکر اسے ملے اور کہنے لگے کہ آپ کا بیٹا جیتا ہے۔ (۵۲)اس نے ان سے پوچھا کہ اسے کس وقت سے آرام ہونے لگا تھا؟ انہوں نے کہا  کہ کل ساتویں گھنٹے  میں اس کی تپ اتر گئی۔ (۵۳) پس باپ جان گیا کہ وہی وقت تھا جب سیدنا عیسیٰ مسیح نے  اس سے فرمایا تھا کہ  تمہارا بیٹا جیتا ہے اور وہ خود اور اس کا سارا گھرانہ ایمان لایا۔ (۵۴) یہ دوسرا معجزہ ہے جو سیدنا عیسیٰ مسیح نے یہودیہ سے گلیل میں آ کر دکھایا۔ 


رکوع ۵: اڑتیس برس کا بیمار

(۱) ان باتوں کے بعد یہودیوں  کی ایک عید ہوئی اور آ پ یروشلم کو تشریف لے گئے۔ 
(۲)یروشلم میں بھیڑ دروازہ کے پاس ایک حوض ہے جو عبرانی میں بیت حسدا کہلاتا ہے اور اس کے پانچ برآمدے ہیں۔ (۳) ان میں بہت سے بیمار اور اندھے اور لنگڑے اور پژ مردہ لوگ (جو پانی کے ہلنے کے منتظر ہو کر ) پڑے تھے۔ (۴) کیونکہ وہ وقت پر پروردگار کا ایک فرشتہ حوض پر اتر کر پانی ہلایا کرتا تھا۔ پانی ہلتے ہی جو کوئی پہلے اترتا  سو شفا پاتا اس کی جو کچھ بیماری کیوں نہ ہو۔ )(۵)وہاں ایک شخص تھا جو اڑتیس برس سے بیماری میں مبتلا تھا۔ (۶)اس کو آپ نے پڑا دیکھا اور یہ جان کر کہ وہ بڑی مدت سے اس حالت میں ہے اس سے فرمایا کہ کیا تم تندرست ہونا چاہتے ہو؟(۷)اس بیمار نے جواب دیا۔ اے مولا میرے پاس کوئی آدمی نہیں کہ  جب پانی ہلایا جائے تو مجھے حوض میں اتار دے بلکہ میرے پہنچتے پہنچتے دوسرا مجھ سے پہلے اتر پڑتا ہے۔ (۸)آپ نے اس سے فرمایا اٹھو اور اپنی چارپائی  اٹھا کر  چلو پھرو۔ (۹)وہ شخص فوراً تندرست ہو گیا اور اپنی چارپائی  اٹھا کر چلنے پھرنے لگا۔وہ سبت کا دن تھا۔ (۱۰) پس یہودی اس سے جس نے شفا پائی تھی کہنے لگے کہ آج سبت کا دن ہے تمہیں چارپائی اٹھانا روا نہیں۔ (۱۱) اس نے انہیں جواب دیا جس نے مجھے تندرست کیا اسی نے مجھے فرمایا کہ اپنی چارپائی اٹھا کر چلو پھرو۔ (۱۲) انہوں نے اس سے پوچھا کہ وہ کون شخص ہے جس نے تمہیں کہا چارپائی اٹھا کر چلو پھرو۔ (۱۳) لیکن وہ شفا پا گیا تھا  وہ نہ جانتا تھا کہ کون ہے کیونکہ بھیڑ کے سبب سے  سیدنا عیسیٰ مسیح وہاں سے تشریف لے گئے تھے۔ (۱۴) ان باتوں  کے بعد وہ سیدنا عیسیٰ کو بیت اللہ میں ملا۔ آپ نے اس سے فرمایا دیکھو تم تندرست ہو گئے ہو۔ پھر گناہ نہ کرنا۔ ایسا نہ ہو کہ تم پر اس سے بھی زیادہ آفت آئے۔ (۱۵) اس آدمی نے جا کر یہودیوں کو خبر دی کہ جس نے مجھے تندرست کیا وہ عیسیٰ ہے۔ (۱۶) اس لئے یہودی  سیدنا عیسیٰ کو ستانے لگے کیونکہ آپ ایسے کام سبت کے دن کرتے تھے۔ (۱۷) لیکن سیدنا عیسیٰ نے ان سے فرمایا کہ میرا پروردگار اب تک کام کرتا ہے اور  میں بھی کام کرتا ہوں۔ (۱۸) اس سبب سے یہودی اور بھی زیادہ آپ کو قتل کرنے کی کوشش کرنے لگے کہ آپ نہ فقط سبت کا حکم توڑتے بلکہ پروردگار کو خاص اپنا باپ (پروردگار ) کہہ کر اپنے آپ کو پروردگار کے برابر بناتے تھے۔ 
(۱۹) پس سیدنا عیسیٰ نے ان سے فرمایا: 
میں تم سے سچ کہتا ہوں کہ بیٹا آپ سے کچھ نہیں کر سکتا سوا اس کے جو پروردگار کو کرتے  دیکھتا ہے کیونکہ جن کاموں کو وہ کرتا ہے انہیں محبوب  بھی اسی طرح کرتا ہے۔ (۲۰) اس لئے کہ پروردگار محبوب کو عزیز رکھتا ہے اور جتنے  کام خود کرتا ہے اسے دکھاتا ہے بلکہ ان سے بھی بڑے کام اسے دکھائے گا تاکہ تم تعجب کرو۔ (۲۱) کیونکہ جس طرح  پروردگار مردوں کو اٹھاتا اور زندہ کرتا ہے اسی طرح محبوب  بھی جنہیں چاہتا ہے زندہ کرتا ہے۔ (۲۲) کیونکہ  پروردگار کسی کی عدالت بھی نہیں کرتا بلکہ اس نے عدالت کا سارا کام مجھے سپرد کیا ہے۔ (۲۳) تاکہ سب لو گ میری عزت کریں جس طرح پروردگار کی عزت کرتے ہیں۔ جو میری عزت نہیں کرتا وہ پروردگار کی عزت نہیں کرتا جس نے مجھے بھیجا ہے۔ (۲۴) میں تم سے سچ کہتا ہوں  کہ جو میرا کلام سنتا اور میرے بھیجنے والے کا یقین کرتا ہے ہمیشہ کی زندگی اس کی ہے اور اس پر سزا کا حکم نہیں ہوتا بلکہ وہ موت سے نکل کر زندگی میں داخل ہو گیا ہے۔ (۲۵)میں تم سے سچ کہتا ہوں  وہ وقت آتا ہے بلکہ ابھی ہے کہ مردے پروردگار کے محبوب کی آواز سنیں گے وہ جئیں گے۔ (۲۶) کیونکہ جس طرح  پروردگار اپنے آپ میں زندگی رکھتا ہے اسی طرح اس نے مجھے بھی یہ بخشا ہے کہ اپنے آپ میں زندگی رکھوں۔ (۲۷) بلکہ عدالت مجھے کرنے کا بھی اختیار بخشا۔ اس لئے  کہ میں آدم زاد ہوں۔ (۲۸)اس سے تعجب نہ کرو کیونکہ وہ وقت آتا ہے کہ جتنے  قبروں  میں ہیں  اس کی آواز سن کر نکلیں گے۔ (۲۹) جنہوں نے نیکی کی ہے  زندگی کی قیامت  کے واسطے اور جنہوں نے بدی کی ہے سزا کی قیامت کے واسطے۔ 
سچی شہادت
(۳۰) میں اپنے آپ سے کچھ نہیں کر سکتا۔ جیسا سنتا ہوں عدالت کرتا ہوں اور میری عدالت راست ہے کیونکہ میں اپنی مرضی نہیں بلکہ اپنے بھیجنے والے کی مرضی چاہتا ہوں۔ (۳۱) اگر میں خود اپنی گواہی دوں تو میری گواہی سچی نہیں۔ (۳۲) ایک اور ہے جو میری گواہی دیتا ہے اور میں جانتا ہوں کہ میری گواہی جو وہ دیتا ہے سچی ہے۔ (۳۳)تم نے یحییٰ نے کے پاس پیام بھیجا اور اس نے سچائی کی گواہی دی ہے۔ (۳۴) لیکن میں اپنی نسبت  انسان کی گواہی منظور نہیں کرتا تو بھی میں یہ باتیں  اس لئے کہتا ہوں کہ تم نجات پاؤ۔ (۳۵)وہ جلتا اور چمکتا ہوا چراغ تھا اور تم کو کچھ عرصہ تک  اس کی روشنی میں خوش رہنا منظور ہوا۔ (۳۶)لیکن میرے پاس  جو شہادت ہے  وہ یحییٰ کی شہادت سے بڑی ہے کیونکہ  جو کام پروردگار نے مجھے پورے کرنے کو دئیے  یعنی یہی کام جو میں کرتا ہوں  وہ میرے گواہ ہیں  کہ پروردگار  نے مجھے بھیجا ہے۔ (۳۷)اور پروردگار جس نے مجھے بھیجا ہے اسی نے  میری شہادت دی ہے۔ تم نے نہ کبھی اس کی آواز سنی ہے اور نہ اس کی صورت دیکھی۔ (۳۸) اور اس کے کلام کو  اپنے دلوں میں قائم نہیں رکھتے کیونکہ جسے  اس نے بھیجا ہے اس کا یقین نہیں کرتے۔ (۳۹)تم کلام الٰہی میں ڈھونڈتے ہو کیونکہ  سمجھتے ہو کہ  اس میں ہمیشہ کی زندگی تمہیں ملتی ہے اور وہ یہ ہے جو میری گواہی دیتی ہے۔ (۴۰) پھر بھی تم زندگی  پانے کے لئے  میرے پاس آنا نہیں چاہتے۔ (۴۱) میں آدمیوں سے  عزت نہیں چاہتا۔ (۴۲) لیکن میں تم کو جانتا ہوں کہ تم میں پروردگار کی محبت نہیں۔ (۴۳)میں اپنے پروردگار کے نام سے آیا ہوں اور تم مجھے قبول نہیں کرتے۔ اگر کوئی اور اپنے ہی نام سے آئے  تو اسے قبول کر لو گے۔ (۴۴)تم جو ایک دوسرے سے عزت چاہتے ہو اور وہ عزت جو خدائ واحد کی طرف سے ہوتی ہے نہیں چاہتے کیونکر ایمان لا سکتے ہو؟ (۴۵)یہ نہ سمجھو کہ میں پروردگار  سے تمہاری شکایت کروں گا۔ تمہاری شکایت کرنے والا تو موسی ٰ تھا جس پر تم نے امید لگا رکھی تھی۔ (۴۶) کیونکہ اگر تم موسیٰ کا یقین کرتے تو میرا بھی یقین کرتے۔ اس لئے کہ اس نے میرے حق میں لکھا ہے۔ (۴۷) لیکن جب تم اس کے نوشتوں کا یقین نہیں کرتے تو میری باتوں کاکیوں  کر یقین کرو گے۔ 


رکوع ۶: پانچ ہزار کو کھانا کھلانا

(۱) ان باتوں کے بعد سیدنا عیسیٰ گلیل کی جھیل یعنی تبریاس کی جھیل کے پار گئے۔ (۲) اور بڑی بھیڑ آپ کے پیچھے ہولی کیونکہ جو معجزے آپ  بیماروں پر کرتے تھے ان کو وہ دیکھتے تھے۔ (۳)سیدنا عیسیٰ ایک اونچی جگہ پر تشریف لے گئے اور اپنے صحابہ کرام کے ساتھ وہاں بیٹھے۔ (۴) اور یہودیوں کی عید فسح نزدیک تھی۔ (۵) پس جب آپ نے اپنی آنکھیں  اٹھا کر دیکھا کہ میرے پاس بھیڑ آرہی ہے تو فلپس سے فرمایا کہ ہم ان کے کھانے کے لئے کہاں سے روٹیاں مول لیں۔ (۶)مگر آپ نے اسے آزمانے کے لئے  یہ کہا کیونکہ وہ آپ  جانتے تھے کہ میں کیا کروں گا۔ (۷)فلپس  نے آپ کو کہا  دوسو دینار کی روٹیاں ان کے لئے کافی نہ ہوں گی کہ ہر ایک کو تھوڑی سی مل جائے۔ (۸)آپ کے صحابہ کرام میں سے ایک نے یعنی شمعون پطرس کے بھائی اندریاس نے آپ سے کہا (۹)یہاں  ایک لڑکا ہے  جس کے  پاس جو کی پانچ روٹیاں اور دو مچھلیاں ہیں مگر یہ اتنے لوگوں میں کیا ہیں ؟ (۱۰) آپ نے فرمایا  کہ لوگوں کو بٹھاؤ اور اس جگہ بہت گھاس تھی۔ پس وہ مرد تخمیناً پانچ ہزار تھے بیٹھ گئے۔ (۱۱) آپ نے وہ پانچ روٹیاں لیں اور شکر کر کے  انہیں جو بیٹھے تھے بانٹ دیں اور اسی طرح مچھلیوں میں سے جس قدر چاہتے تھے بانٹ دیا۔ (۱۲) جب وہ سیر ہو چکے  تو آپ نے اپنے صحابہ کرام سے فرمایا کہ بچے ہوئے ٹکڑوں کو جمع کرو تاکہ کچھ ضائع نہ ہو۔ (۱۳) چنانچہ انہوں نے  جمع کیا اور جو کی پانچ روٹیوں کے ٹکڑوں سے جو کھانے والوں سے بچ رہے تھے بارہ ٹوکریاں  بھریں۔ (۱۴) پس جو معجزہ  آپ نے دکھایا وہ لوگ آپ کو دیکھ کر کہنے لگے  جو نبی دنیا میں آنے والا تھا فی الحقیقت یہی ہے۔ 
(۱۵) پس سیدنا عیسیٰ یہ معلوم کر کے کہ وہ آ کر مجھے بادشاہ بنانے کے لئے  پکڑنا چاہتے ہیں پھر پہاڑ پر اکیلے تشریف لے گئے۔ 
سیدنا عیسی ٰ مسیح کا پانی پر چلنا
(۱۶) پھر جب شام ہوئی  تو آپ کے صحابہ کرام جھیل کے کنارے گئے۔ (۱۷) اور کشتی میں بیٹھ کر جھیل کے پار کفر نحوم کو چلے گئے۔ اس وقت  اندھیرا ہو گیا تھا اور سیدنا عیسیٰ ابھی تک  ان کے پاس نہ آئے تھے۔ (۱۸)اور آندھی کے سبب سے جھیل میں موجیں اٹھنے لگیں۔ (۱۹) پس جب وہ کھیتے کھیتے تین چار میل  کے قریب نکل گئے تو انہوں نے سیدنا عیسیٰ کو جھیل پر چلتے اور کشتی کے نزدیک آتے دیکھا اور ڈر گئے۔ (۲۰) مگر آپ نے  ان سے فرمایا میں ہوں۔ ڈرو مت۔ (۲۱) پس وہ آپ کو کشتی میں سوار کرنے کے لئے راضی ہوئے اور فوراً وہ کشتی اس جگہ جا پہنچی جہاں وہ جاتے تھے۔ 
(۲۲) دوسرے دن  اس بھیڑ نے جو جھیل کے پار کھڑی تھی یہ دیکھا کہ یہاں ایک کے سوا اور کوئی  چھوٹی کشتی  نہ تھی اور سیدنا عیسیٰ اپنے صحابہ کرام کے ساتھ کشتی پر سوار نہ ہوئے تھے بلکہ صرف آپ کے صحابہ کرام چلے گئے تھے۔ (۲۳) (لیکن بعض چھوٹی کشتیاں  تبریاس  سے اس جگہ کے نزدیک آئیں جہاں  انہوں نے آپ کے شکر کرنے کے بعد روٹی کھائی تھی)(۲۴) پس جب بھیڑ نے دیکھا کہ یہاں  نہ سید نا عیسیٰ ہیں نہ آپ کے صحابہ کرام  تو وہ خود چھوٹی کشتیوں میں بیٹھ کر سیدنا عیسیٰ کی تلاش میں کفر نحوم کو آئے۔ 
سید نا عیسی ٰ مسیح زندگی کی روٹی
(۲۵) اور جھیل کے پار آپ سے مل کر کہا اے مولا آپ یہاں کب آئے۔ (۲۶) آپ نے ان سے فرمایا  میں تم سے سچ کہتا ہوں کہ  تم مجھے اس لئے نہیں ڈھونڈتے کہ معجزے دیکھے بلکہ اس لئے کہ تم روٹیاں کھا کر سیر ہوئے۔ (۲۷) فانی خوراک کے لئے محنت نہ کرو بلکہ اس خوراک کے لئے جو ہمیشہ کی زندگی تک باقی رہتی ہے  جسے ابن آدم تمہیں دے گا کیونکہ باپ یعنی پروردگار نے اسی پر مہر کی ہے۔ (۲۸) پس انہوں نے  آپ سے فرمایا کہ  ہم کیا کریں تاکہ پروردگار  کے کام انجام دیں ؟(۲۹) سیدنا عیسیٰ نے ان سے فرمایا کہ پروردگار کا کام یہ ہے کہ  جسے آپ نے بھیجا ہے اس پر ایمان لاؤ۔ (۳۰)پس انہوں نے  آپ سے کہا  پھر آپ کون سا نشان دکھاتے ہیں تاکہ ہم دیکھ کر آپ کا یقین کریں ؟ آپ کون سا کام کرتے ہو۔ ؟ (۳۱)ہمارے باپ دادا نے بیابان میں من کھایا۔ چنانچہ لکھا ہے کہ  اس نے انہیں  کھانے کے لئے آسمان سے روٹی دی۔ (۳۲)آپ نے ان سے فرمایا میں تم سے سچ کہتا ہوں کہ  موسیٰ نے تو وہ روٹی آسمان سے تمہیں نہ دی  لیکن میرا پروردگار  تمہیں آسمان سے حقیقی  روٹی دیتا ہے۔ (۳۳)کیونکہ خدا کی روٹی وہ ہے جو آسمان سے اتر کر  دنیا کو زندگی بخشتی ہے۔ (۳۴) انہوں نے  آپ سے کہا کہ مولا  یہ روٹی ہمیں ہمیشہ دیا کریں۔ (۳۵) آپ نے ان سے فرمایا  زندگی کی روٹی میں ہوں  جو میرے پاس آئے وہ ہرگز بھوکا نہ ہو گا اور جو مجھ پر ایمان لائے وہ کبھی پیاسا نہ ہو گا۔ (۳۶) لیکن میں نے تم سے کہا  تم نے مجھے دیکھ لیا ہے۔ پھر بھی ایمان نہیں لاتے۔ (۳۷) جو کچھ پروردگار مجھے عطا کرتا ہے میرے پاس آ جائے گا اور جو کوئی میرے پاس آئے گا اسے میں ہرگز نکال نہ دوں گا۔ (۳۸) کیونکہ میں  آسمان سے اس لئے نہیں اترا ہوں کہ اپنی مرضی کے موافق عمل کروں بلکہ  اس لئے کہ اپنے بھیجنے والے کی مرضی  کے موافق عمل کروں۔ (۳۹)اور میرے بھیجنے والے کی مرضی  یہ ہے کہ  جو کچھ اس نے مجھے دیا ہے  میں اس میں سے کچھ کھو نہ دوں بلکہ اسے آخری دن پھر زندہ کروں (۴۰) کیونکہ  میرے پروردگار ک کی مرضی  یہ ہے کہ  جو محبوب  کو دیکھے اور اس پر ایمان لائے ہمیشہ کی زندگی  پائے اور میں اسے آخری دن پھر زندہ کروں۔ 
(۴۱) پس یہودی  آپ پر بڑبڑانے لگے۔ اس لئے کہ  آپ نے کہا تھا کہ جو روٹی  آسمان سے اتری وہ میں ہوں۔ (۴۲) اور انہوں نے  کہا کیا یہ یوسف کا بیٹا عیسی ٰ نہیں جس کے باپ اور ماں کو ہم جانتے ہیں ؟ اب یہ کیونکر کہتا ہے   میں آسمان سے اترا ہوں ؟ (۴۳) آپ نے ان سے فرمایا آپس نہ بڑبڑاؤ (۴۴) کوئی میرے پاس نہیں آ سکتا جب تک پروردگار جس نے مجھے بھیجا ہے اسے کھینچ نہ لے اور میں  اسے آخری دن پھر زندہ کروں گا۔ (۴۵) نبیوں کے صحیفوں میں یہ لکھا ہے کہ  وہ سب پروردگار سے تعلیم یافتہ ہوں گے۔ جس کسی نے پروردگار سے سنا اور دیکھا ہے وہ میرے پا س آتا ہے۔ (۴۶) یہ نہیں کہ کسی نے پروردگار کو دیکھا ہے مگر جو پروردگار کی طرف سے ہے اسی نے پروردگار کو دیکھا ہے (۴۷)میں تم سے سچ کہتا ہوں کہ جو ایمان لاتا ہے ہمیشہ کی زندگی اس کی ہے۔ (۴۸)زندگی کی روٹی میں ہوں۔ (۴۹) تمہارے پروردگار نے بیابان میں من کھایا اور مر گئے۔ (۵۰) یہ وہ روٹی ہے جو آسمان سے اترتی ہے تاکہ آدمی اس میں سے کھائے اور نہ مرے۔ (۵۱) میں ہوں وہ زندگی کی روٹی جو آسمان سے اتری ہے۔ اگر کوئی  اس روٹی میں سے کھائے  تو ابد تک  زندہ رہے گا  بلکہ جو روٹی میں جہان کی زندگی کے لئے دوں گا  وہ میرا گوشت ہے۔ 
(۵۲) پس یہودی یہ کہہ کر  آپس میں  جھگڑنے لگے کہ یہ شخص  اپنا گوشت  ہمیں کیوں  کر کھانے کو دے سکتا ہے ؟ (۵۳) آپ  نے ان سے فرمایا میں تم سے سچ کہتا ہوں کہ جب تک تم ابن آدم کا گوشت  نہ کھاؤ اور اس کا خون  نہ پیو تم میں زندگی نہیں۔ (۵۴) جو میرا گوشت کھاتا اور میرا خون پیتا ہے  ہمیشہ کی زندگی اس کی ہے اور میں اسے آخری دن پھر زندوں کروں گا۔ (۵۵) کیونکہ میرا گوشت  فی الحقیقت  کھانے کی چیز اور میرا خون فی الحقیقت  پینے کی چیز ہے۔ (۵۶)جو میرا گوشت کھاتا اور میرا خون پیتا ہے  وہ مجھ میں قائم رہتا ہے اور میں اس میں۔ (۵۷) جس طرح  زندہ پروردگار نے مجھے بھیجا اور میں پروردگار کے سبب سے زندہ ہوں اسی طرح  وہ بھی جو مجھے کھائے گا میرے سبب سے زندہ رہے گا۔ (۵۸) جو روٹی  آسمان سے اتری یہی ہے ۔ باپ دادا کی طرح نہیں کہ کھایا اور مر گئے جو یہ روٹی کھائے گا وہ ابد تک زندہ رہے گا۔ (۵۹) یہ باتیں  آپ نے کفر نحوم کے ایک عبادت خانہ میں تعلیم دیتے وقت ارشاد فرمائیں۔ 
حیاتِ ابدی  کی باتیں 
(۶۰)اس لئے آپ کے صحابہ کرام میں سے بہتوں نے سن کر کہا یہ کلام ناگوار ہے۔ اسے کون سکتا ہے ؟ (۶۱) آپ نے اپنے جی میں جان کر کہ میرے صحابہ کرام آپس میں اس بات پر بڑبڑاتے ہیں ان سے فرمایا کیا تم اس بات سے ٹھوکر کھاتے ہو؟ (۶۲)اگر تم ابن آدم کو اوپر جاتے دیکھو گے جہاں وہ پہلے تھا تو کیا ہو گا؟(۶۳)زندہ کرنے والی تو روح ہے۔ جسم سے کچھ فائدہ نہیں۔ جو باتیں  میں نے تم سے کہی ہیں وہ روح  ہیں اور زندگی بھی ہیں۔ (۶۴)مگر تم میں سے بعض  ایسے ہیں جو ایمان نہیں لائے کیونکہ آپ شروع سے جانتے تھے کہ جو ایمان نہیں لاتے وہ کون ہیں اور کون مجھے پکڑوائے گا۔ (۶۴) پھر آپ نے ان سے فرمایا میں نے تم سے کہا تھا کہ  میرے پاس کوئی نہیں آ سکتا جب تک پروردگار کی طرف سے  اسے یہ توفیق نہ دی جائے۔ 
(۶۶)اس پر آپ کے صحابہ کرام میں سے بہتیرے الٹے پھر گئے اور اس کے بعد آپ کے ساتھ نہ رہے (۶۷) پس آپ نے ان بارہ سے کہا کیا تم بھی چلے جانا چاہتے ہو۔ (۶۸) شمعون پطرس نے آپ سے کہا اے مولا ہم کس کے پاس جائیں ؟ ہمیشہ کی زندگی کی باتیں تو صرف آپ ہی کے پاس ہیں۔ (۶۹) اور ہم ایمان لائے اور جان گئے ہیں کہ پروردگار کا قدوس تو آپ ہی ہیں۔ (۷۰)سیدنا عیسیٰ نے انہیں  فرمایا کیا میں نے تم بارہ کو نہیں چن لیا۔ ؟ اور تم میں سے ایک شخص شیطان ہے۔ (۷۱) آپ نے یہ شعمون اسکریوتی کے بیٹے یہوداہ اسکریوتی کی نسبت فرمایا تھا کیونکہ یہی جو ان بارہ میں سے تھا آپ کو پکڑوانے کو تھا۔ 


رکوع ۷: سیدنا عیسیٰ مسیح اور آپ کے بھائی

(۱) ان باتوں کے بعد سیدنا عیسیٰ گلیل میں پھرتے رہے کیونکہ  یہودیہ میں پھرنا نہ چاہتے تھے۔ اس لئے کہ یہودی آپ کے قتل کی کوشش میں تھے۔ (۲) اور یہودیوں کی عید خیام نزدیک تھی۔ (۳) پس آپ کے بھائیوں نے آپ سے کہا  یہاں سے روانہ ہو کر یہودیہ کو تشریف لے جائیں جو کام آپ کرتے ہیں  انہیں آپ کے صحابہ کرام بھی دیکھیں۔ (۴) کیونکہ ایسا کوئی نہیں جو مشہور نہ ہونا چاہے اور چھپ کر کام کرے۔ اگر آپ یہ کام کرتے ہیں تو اپنے آپ کو ظاہر کریں۔ (۵)کیونکہ آپ کے بھائی  بھی آپ پر ایمان نہ لائے تھے۔ (۶) پس سیدنا عیسیٰ نے ان سے فرمایا  میرا تو ابھی وقت نہیں آیا  مگر تمہارے لئے سب وقت ہیں۔ (۷) دنیا تم سے عداوت نہیں رکھ سکتی لیکن مجھ سے رکھتی ہے کیونکہ  میں اس پر شہادت دیتا ہوں  کہ اس کے کام برے ہوں۔ (۸) تم عید میں جاؤ۔ میں ابھی اس عید میں نہیں جاتا ابھی میرا وقت پورا نہیں ہوا۔ (۹) یہ باتیں ان سے کہہ کر آپ گلیل ہی رہے۔ 
عید خیام
(۱۰) لیکن جب آپ کے بھائی عید میں چلے گئے اس وقت آپ بھی گئے۔ ظاہراً نہیں بلکہ گویا پوشیدہ۔ (۱۱) پس  یہودی آپ کو عید میں یہ کہہ کر ڈھونڈنے لگے وہ کہاں ہے ؟ (۱۲) اور لوگوں میں آپ کی بابت  چپکے چپکے بہت سے گفتگو ہوئی۔ بعض کہتے تھے  آپ پارسا اور بعض کہتے تھے  نہیں بلکہ  آپ لوگوں کو گمراہ کرتے ہیں۔ (۱۳) تو بھی یہودیوں سے ڈرسے  کوئی شخص  آپ کی بابت  صاف صاف نہ کہتا تھا۔ 
(۱۴)اور جب عید کے آدھے دن گزر گئے  تو آپ بیت اللہ میں جا کر تعلیم دینے لگے۔ (۱۵) پس یہودیوں نے تعجب کر کے کہا  کہ آپ کو بغیر  پڑھے کیوں کر علم آ گیا۔ (۱۶)آپ نے ان سے فرمایا میری تعلیم میری نہیں بلکہ میرے بھیجنے والے کی ہے۔ (۱۷) اگر کوئی  اس کی مرضی پر چلنا چاہے  تو وہ اس کی تعلیم کی بابت جان جائے گا کہ پروردگار کی طرف سے ہے یا میں اپنی طرف سے کہتا ہوں۔ (۱۸) جو اپنی طرف سے کچھ  ہے وہ اپنی عزت چاہتا ہے لیکن جو اپنے بھیجنے والے کی عزت چاہتا ہے  وہ سچا ہے اور اس میں نا راستی نہیں۔ (۱۹) کیا موسیٰ  نے تمہیں شریعت  نہیں دی؟ تو بھی تم میں سے شریعت  پر کوئی  عمل نہیں کرتا۔ تم کیوں  میرے قتل کی کوشش میں ہو؟ (۲۰) لوگوں نے جواب دیا آپ میں بد روح ہے۔ کون آپ کے قتل کی کوشش میں ہے ؟ (۲۱) آ پ نے ان سے فرمایا  میں نے ایک کام کیا اور تم سب تعجب کرتے ہو۔ (۲۲) اس سبب سے  موسیٰ نے تمہیں ختنہ  کا حکم دیا ہے (حالانکہ وہ موسیٰ کی طرف سے نہیں بلکہ باپ دادا سے چلا آیا ہے )۔ اور تم سبت  کے دن آدمی  کا ختنہ کرتے ہو۔ (۲۳) جب سبت کو آدمی کا ختنہ کیا جاتا تاکہ موسی ٰ کی شریعت  کا حکم نہ ٹوٹے تو کیا مجھ سے اس لئے ناراض ہو کہ میں نے سبت کے دن ایک آدمی کو بالکل تندرست کر دیا ؟ (۲۴) ظاہر کے موافق فیصلہ  نہ کرو بلکہ انصاف سے فیصلہ کرو۔ 
کیا وہ  مسیح موعود ہے 
(۲۵)تب بعض یروشلمی کہنے لگے کیا یہ وہی نہیں جس کے قتل کی کوشش ہو رہی ہے۔ (۲۶) لیکن دیکھو  یہ صاف صاف کہتا ہے  اور وہ اس سے کچھ نہیں کہتے۔ کیا ہو سکتا ہے کہ سرداروں نے سچ جان لیا کہ  مسیح یہی ہے ؟ (۲۷) اس کوتو ہم جانتے ہیں  کہ کہاں کا ہے مگر مسیح جب آئے گا  تو کوئی نہ جانے گا کہ وہ کہاں کا ہے۔ (۲۸) پس سیدنا عیسی ٰ نے بیت اللہ میں تعلیم دیتے وقت فرمایا تم مجھے بھی جانتے ہو اور یہ بھی جانتے ہو کہ میں  کہاں کا ہوں اور میں آپ سے نہیں آیا مگر جس نے مجھے بھیجا ہے وہ سچا ہے۔ اس کو تم نہیں جانتے۔ (۲۹) میں اسے جانتا ہوں اس لئے  کہ میں اس کی طرف سے  ہوں اور اسی نے مجھے بھیجا ہے۔ (۳۰)پس وہ آپ کو پکڑنے کی کوشش کرنے لگے لیکن اس لئے کہ آپ کا وقت ابھی نہ آیا تھا کسی  نے آپ پر ہاتھ نہ ڈالا۔ (۳۱) مگر بھیڑ  میں سے بہتیرے  آپ پر ایمان لائے اور کہنے لگے  کہ مسیح جب آئے گا تو کیا ان سے زیادہ معجزہے  دکھائے گا جو اس نے دکھائے ؟ 
گرفتاری کی سازش
(۳۲) دینی علماء کرام نے  لوگوں کو سنا  کہ اس کی بابت چپکے چپکے یہ گفتگو کرتے ہیں۔ پس امام اعظم اور دینی علماء  نے آپ کو پکڑے کے لئے پیادے بھیجے۔ (۳۳) آپ نے ان سے فرمایا میں  تھوڑے دنوں تک  تمہارے پا س ہوں۔ پھر اپنے بھیجنے والے کے پاس چلا جاؤں گا۔ (۳۴) تم مجھے ڈھونڈو گے مگر نہ پاؤ گے اور جہاں میں  ہوں تم نہیں آ سکتے۔ (۳۵) یہودیوں نے آپس میں کہا یہ کہاں جائے گا کہ ہم اسے نہ پائیں گے ؟ کیا ان کے پاس جائے گا جو یونانیوں میں جا بجا رہتے ہیں اور یونانیوں کو تعلیم دے گا؟(۳۶) یہ کیا بات ہے  جو اس نے کہی کہ تم مجھے ڈھونڈو گے مگر نہ پا ؤ گے اور جہاں میں ہوں تم نہیں آ سکتے ؟ 
آب حیات کی ندیاں 
(۳۷) پھر عید  کے آخری دن  جو خاص دن ہے سیدنا عیسیٰ کھڑے ہوئے اور فرمایا اگر کوئی پیاسا ہو تو میرے پاس آ کر پئے۔ (۳۸) جو مجھ پر ایمان لائے گا اس کے اندر  سے جیسا کہ کلام الٰہی میں آیا ہے  زندگی کے پانی کی ندیاں جاری ہوں گی۔ (۳۹) آپ نے یہ بات اس روح کی بابت فرمائی جسے وہ پانے کو تھے جو آپ پر ایمان لائے کیونکہ  روح اب تک  نازل نہ ہوا تھا اس لئے کہ سیدنا عیسیٰ ابھی اپنی عظمت کو نہ پہنچے تھے۔ 
(۴۰) پس بھیڑ میں سے بعض نے یہ باتیں سن کر کہا بیشک یہ یہی وہ نبی ہے۔ (۴۱) اوروں نے کہا یہ مسیح ہے اور بعض نے کہا کیوں ؟ کیا مسیح گلیل سے آئے گا۔ (۴۲) کیا کلام الٰہی میں یہ نہیں آیا کہ مسیح داؤ دکی نسل اور بیت لحم  کے گاؤں سے آئے گا جہاں کا داؤد تھا ؟(۴۳) پس  لوگوں میں اس کے سبب سے اختلاف ہوا۔ (۴۴) اور ان میں سے بعض  آپ کو پکڑنا چاہتے تھے مگر کسی نے آپ پر ہاتھ نہ ڈالا۔ 
یہودی حاکموں کا کم ایما ن
(۴۵) پس پیادے امام اعظم اور دینی علماء کے پاس آئے اور انہوں نے  ان سے کہا تم اسے کیوں نہ لائے۔ (۴۶) پیادوں نے جواب دیا  کہ انسان نے کبھی ایسا کلام نہیں کیا۔ (۴۷) دینی علماء نے انہیں  جواب دیا کیا تم بھی گمراہ ہو گئے ؟(۴۸) بھلا امام اعظم یا دینی علماء  میں سے بھی کوئی اس پر ایمان لایا ؟(۴۹) مگر  یہ عام لوگ  جو شریعت  سے واقف نہیں لعنتی ہیں۔ (۵۰)نیکدیمس نے جو پہلے سیدنا عیسیٰ کے پاس آیا تھا اور انہی  میں سے تھا ان سے کہا (۵۱) کیا ہماری شریعت  کسی شخص کو مجرم ٹھہراتی ہے جب تک  پہلے اس کی  سن کر جان نہ لے کہ وہ کیا کرتا ہے ؟ (۵۲) انہوں نے  اس کے جواب میں کہا  کیا تم بھی گلیل  کے ہو؟ تلاش کرو اور دیکھو کہ گلیل میں سے کوئی  نبی برپا نہیں ہونے کا۔ 
(۵۳) پھر  ان میں سے ہر ایک اپنے گھر کو چلا گیا۔ 


رکوع ۸: زنا کار عورت

(۱) مگر سیدنا عیسیٰ کوہ زیتون پر تشریف لے گئے۔ (۲) صبح سویرے  ہی آ پ پھر بیت اللہ  میں آئے اور سب لوگ آپ کے پاس آئے اور آپ بیٹھ کر  انہیں تعلیم دینے لگے۔ (۳) اور عالم شرع اور دینی علماء  ایک عورت کو لائے جو زنا میں پکڑی گئی تھی اور اسے بیچ میں کھڑا کر کے آپ سے کہا : استاد محترم  یہ عورت زنا میں عین فعل کے وقت پکڑی گئی ہے۔ (۵) توریت میں موسیٰ نے ہم کو حکم دیا ہے کہ  ایسی عورتوں کو سنگسار کریں۔ پس آپ اس عورت کی نسبت کیا فرماتے ہیں ؟ (۶) انہوں نے آپ کو آزمانے کے لئے  یہ کہا تاکہ آپ پر الزام لگانے کا کوئی  سبب نکالیں  مگر سیدنا عیسیٰ جھک کر انگلی سے زمین پر لکھنے لگے۔ (۷)جب وہ آپ سے سوال کرتے ہی رہے  تو آپ نے سیدھے ہو کر ان سے فرمایا جو تم میں بے گناہ ہو وہی پہلے اس کے پتھر مارے۔ (۸) اور پھر جھک کر زمین پر انگلی سے لکھنے لگے۔ (۹) وہ یہ سن کر بڑوں سے لے کر چھوٹوں تک ایک ایک کر نکل گئے اور سیدنا عیسیٰ اکیلے رہ گئے اور عورت وہیں بیچ میں رہ گئی۔ (۱۰) آپ نے سیدھے ہو کر اس سے فرمایا اے خاتون  یہ لوگ کہاں گئے ؟  کیا کسی نے تم پر حکم نہیں لگایا ؟ (۱۱) اس نے کہا اے مولا کسی نے نہیں۔ سیدنا عیسیٰ نے فرمایا میں بھی تم پر الزام نہیں لگاتا۔ جا ؤ  پھر گناہ نہ کرنا۔ )
سیدنا عیسیٰ مسیح دنیا کے نور
(۱۲) سیدنا عیسیٰ نے پھر ان سے فرمایا دنیا کا نور میں ہوں۔ جو میری پیروی کرے گا وہ اندھیرے میں نہ چلے گا بلکہ زندگی کا نور پائے گا۔ (۱۳) دینی علماء نے آپ سے کہا  تم اپنی شہادت آپ  دیتے ہو۔ تمہاری شہادت سچی نہیں۔ (۱۴) آپ نے ان سے فرمایا  اگر چہ میں اپنی شہادت آپ دیتا ہوں  تو بھی میری شہادت سچی ہے  کیونکہ مجھے  معلوم ہے کہ میں کہاں سے آیا ہوں اور کہاں کو جاتا ہوں لیکن تم کو معلوم نہیں  کہ میں کہاں سے آیا ہوں اور کہاں جاتا ہوں۔ (۱۵) تم جسم کے مطابق  فیصلہ کرتے  ہو میں کسی کا فیصلہ نہیں کرتا۔ (۱۶) اور اگر میں فیصلہ کروں بھی تو میرا فیصلہ سچا ہے کیونکہ میں اکیلا نہیں  بلکہ میں ہوں اور باپ (پروردگار) جس نے مجھے بھیجا ہے۔ (۱۷) اور تمہاری توریت میں بھی  یہ لکھا ہے کہ دو آدمیوں  کی گواہی  مل کر سچی ہوتی ہے۔ (۱۸) ایک تو میں  خود اپنی شہادت  دیتا ہوں اور ایک پروردگار  جس نے مجھے بھیجا ہے۔ میری شہادت دیتا ہے۔ (۱۹) انہوں نے  آپ سے کہا تمہارا باپ کہاں ہے ؟ سیدنا عیسی ٰ نے فرمایا نہ تم مجھے جانتے ہو نہ میرے باپ  کو۔ اگر مجھے جانتے  تو میرے باپ کو بھی جانتے۔ (۲۰) آپ نے بیت اللہ  میں تعلیم دیتے وقت  یہ باتیں  بیت المال  میں کہیں اور کسی نے آپ کو نہ پکڑا کیونکہ ابھی تک آپ کا وقت نہ آیا تھا۔ 
(۲۱) آپ نے پھر ان سے فرمایا میں جاتا ہوں تم مجھے ڈھونڈو گے اور اپنے گناہ میں مرو گے۔ جہاں میں جاتا ہوں تم نہیں آ سکتے۔ (۲۲) پس یہودیوں  نے کہا  کہ کیا وہ اپنے آپ کو مار  ڈالے گا جو کہتا ہے کہ  جہاں میں جاتا ہوں  تم نہیں آ سکتے۔ (۲۳) آپ نے ان سے فرمایا تم نیچے کے ہو  میں اوپر کا ہوں  تم دنیا کے ہو میں دنیا کا نہیں ہوں۔ (۲۴) اس لئے میں نے تم سے یہ کہا  کہ اپنے گناہوں میں مرو گے  کیونکہ  اگر تم ایمان نہ لاؤ گے  کہ میں وہی ہوں تو اپنے گناہوں میں مرو گے۔ (۲۵) انہوں نے آپ سے کہا تم کون ہے ؟ سیدنا عیسیٰ نے ان سے فرمایا وہی ہوں جو شروع سے تم سے کہتا آیا ہوں۔ (۲۶) مجھے تمہاری  نسبت  بہت کچھ کہنا اور فیصلہ کرنا ہے لیکن جس نے مجھے  بھیجا وہ سچا ہے اور میں نے اس سے سنا وہی دنیا سے کہتا ہوں (۲۷) وہ نہ سمجھے  کہ ہم سے پروردگار کی نسبت  کہتا ہے۔ (۲۸) پس سیدنا عیسیٰ  نے فرمایا جب تم ابن آدم کو اونچے پر چڑھاؤ گے تو جانو گے کہ میں وہی ہوں اور اپنی طرف  سے کچھ نہیں  کرتا بلکہ  جس طرح پروردگار  نے مجھے سکھایا اسی طرح  یہ باتیں  کہتا ہوں۔ (۲۹) اور جس نے مجھے بھیجا وہ میرے ساتھ ہے۔ اس نے مجھے اکیلا نہیں چھوڑا کیونکہ میں  ہمیشہ وہی کام کرتا ہوں  جو اسے پسند آتے ہیں۔ (۳۰)جب آپ یہ باتیں ارشاد فرما رہے تھے تو بہتیرے آپ پر ایمان لائے۔ 
آزاد اور غلام
(۳۱) پس سیدنا عیسیٰ نے ان یہودیوں سے کہا جنہوں نے آپ کا یقین کیا تھا کہ اگر تم میرے کلام پر قائم رہو گے تو حقیقت  میں میرے پیروکار ٹھہرو گے۔ (۳۲) اور سچائی سے واقف ہو گے اور سچائی تم کو آزاد کرے گی۔ (۳۳) انہوں نے اسے جواب دیا ہم تو ابراہیم کی نسل سے ہیں اور کبھی کسی کی غلامی  میں نہیں  رہے۔ تم کیوں کر کہتے ہو کہ تم آزاد  کئے جاؤ گے ؟ (۳۴)سیدنا عیسی ٰ نے انہیں  فرمایا  میں تم سے سچ کہتا ہوں   کہ  جو کوئی  گناہ کرتا ہے  گناہ  کا غلام ہے۔ (۳۵) اور غلام ابد تک  گھر میں نہیں رہتا محبوب ابد تک رہتا ہے۔ (۳۶) پس اگر محبوب تمہیں آزاد کرے گا تو تم واقعی آزاد ہو گے۔ (۳۷) میں جانتا ہوں کہ تم ابراہیم  کی نسل سے  ہو تو بھی میرے قتل کی کوشش میں ہو کیونکہ  میرا کلام تمہارے دل میں جگہ نہیں پاتا۔ (۳۸) میں نے جو اپنے پروردگار کے ہاں دیکھا ہے وہ کہتا ہوں اور تم نے جو اپنے باپ سے سنا ہے وہ کرتے ہو۔ (۳۹) انہوں نے جواب میں آپ سے کہا  ہمارا باپ تو ابراہیم ہے۔ سیدنا عیسیٰ نے  ان سے فرمایا  کہ اگر تم ابراہیم  کے فرزند  ہوتے تو ابراہیم کے سے کام کرتے۔ (۴۰) لیکن اب تم مجھ جیسے  شخص کے قتل کی کوشش میں ہو جس نے تم کو وہی  حق بات بتائی ہے  جو خدا سے سنی۔ ابراہیم نے تو یہ نہیں کیا تھا۔ (۴۱) تم اپنے پروردگار کے سے کام کرتے ہو۔ انہوں نے  آپ سے کہا۔ ہم حرام سے پیدا نہیں ہوئے۔ ہمارا ایک باپ ہے یعنی خدا۔ (۲۴) سیدنا عیسیٰ  نے ان سے فرمایا کہ اگر تمہارا باپ ہوتا تو تم مجھ سے محبت رکھتے اس لئے کہ  میں خدا میں سے نکلا اور آیا ہوں کیونکہ  میں آپ سے نہیں آیا بلکہ اسی نے مجھے بھیجا۔ (۴۳) تم میری باتیں کیوں  نہیں سمجھتے ؟ اس لئے کہ میرا  کلام سن نہیں سکتے۔ (۴۴) تم اپنے باپ ابلیس سے ہو اور اپنے باپ کی خواہشوں کو پورا کرنا چاہتے ہو۔ وہ  شروع ہی سے خونی ہے اور سچائی پر قائم نہیں رہا کیونکہ  اس میں سچائی ہے نہیں۔ جب وہ جھوٹ بولتا ہے تو اپنی ہی سی کہتا ہے  کیونکہ  وہ جھوٹا ہے بلکہ جھوٹ کا باپ ہے  (۴۵)لیکن میں جو سچ بولتا ہوں  اس لئے تم میرا  یقین نہیں کرتے۔ (۴۶) تم میں کون مجھ پر گناہ ثابت کرتا ہے ؟ اگر میں سچ بولتا ہوں تو میرا یقین کیوں نہیں کرتے ؟ (۴۷) جو پروردگار سے ہوتا ہے وہ پروردگار کی باتیں سنتا ہے۔ تم اس  لئے نہیں سنتے  کہ پروردگار سے نہیں ہو۔ 
سیدنا عیسیٰ مسیح اور ابراہیم
(۴۸) یہودیوں نے جواب میں آپ سے کہا کیا ہم خوب نہیں کہتے کہ تم سماری ہو اور تم میں بد روح ہے ؟(۴۹)سیدنا عیسیٰ نے ان سے فرمایا کہ مجھ میں بد روح نہیں مگر میں اپنے پروردگار کی عزت کرتا ہوں اور تم میری بے عزتی کرتے ہو۔ (۵۰) لیکن میں اپنی بزرگی نہیں چاہتا۔ ہاں۔ ایک ہے جو اسے  چاہتا اور فیصلہ کرتا ہے۔ (۵۱) میں تم سے سچ کہتا ہوں کہ اگر کوئی شخص میرے کلام پر عمل کرے گا تو ابد تک کبھی موت کا مزہ نہ چکھے گا۔ (۵۳) ہمارا باپ ابراہیم جو مرگیا کیا تم اس سے بڑا ہے ؟ اور نبی  بھی مر گئے۔ تم اپنے آپ کو کیا ٹھہراتا ہے ؟ (۵۴)سیدنا عیسی ٰ نے ان سے فرمایا  اگر میں آپ اپنی بڑائی کروں تو میری بڑائی کچھ نہیں لیکن میری بڑائی  میرا پروردگار کرتا ہے جسے تم کہتے ہو کہ  ہمارا  خدا ہے۔ (۵۵) تم نے اسے  نہیں جانا لیکن میں اسے جانتا ہوں اور اگر کہوں کہ  اسے نہیں جانتا  تو تمہاری طرح جھوٹا بنوں گا  مگر اسے  جانتا اور اس کے کلام پر عمل کرتا ہوں۔ (۵۶)تمہارا  باپ ابراہیم  میرا دن دیکھنے کی  امید پر بہت خوش تھا چنانچہ  اس نے دیکھا اور خوش ہوا۔ (۵۷) یہودیوں  نے آپ سے کہا  تمہاری عمر تو ابھی پچاس برس کی نہیں  پھر کیا تم نے ابراہیم کو دیکھا ہے ؟ (۵۸) آپ نے ان سے فرمایا میں تم سے سچ کہتا ہوں  کہ پیشتر اس سے کہ ابراہیم پیدا ہوا میں ہوں۔ (۵۹) پس انہوں نے  اسے مارنے کو پتھر اٹھائے  مگر سیدنا عیسیٰ چھپ کر  بیت اللہ سے نکل گئے۔ 


رکوع ۹: جنم کے اندھے کو شفا عطا

(۱)پھر آپ نے جاتے وقت  ایک شخص کو دیکھا جو جنم کا اندھا تھا۔ (۲) اور آپ کے صحابہ کرام نے آپ سے پوچھا کہ اے مولا کس نے گناہ کیا تھا جو یہ اندھا پیدا ہوا۔ اس شخص نے یا اس کے ماں باپ نے ؟ (۳)سیدنا عیسیٰ نے ان سے فرمایا کہ نہ اس نے گناہ کیا تھانہ اس کے ماں باپ نے بلکہ یہ اس لئے ہوا کہ خدا کے کام اس میں ظاہر ہوں۔ (۴)جس نے مجھے بھیجا ہے ہمیں اس کے کام دن ہی دن کو کرنا ضرور ہے۔ وہ رات  آنے والی  ہے جس میں کوئی شخص  کام نہیں کر سکتا۔ (۵) جب تک میں دنیا میں ہوں دنیا کا نور ہوں۔ (۶) یہ کہہ کر  آپ نے زمین پر تھوکا اور تھوک سے مٹی سانی اور وہ مٹی  اندھے کی آ نکھوں پر لگا کر۔ (۷) اسے کہا جاؤ شیلوخ (جس کا ترجمہ  بھیجا ہوا ہے ) کے حوض میں دھولو۔ پس اس نے جا کر  دھویا اور بینا ہو کر واپس آیا۔ (۸) پس پڑوسی اور جن جن لوگوں نے پہلے اس کو بھیک  مانگتے دیکھا تھا کہنے لگے کیا یہ وہ نہیں جو بیٹھا بھیک مانگا کرتا تھا ؟(۹) بعض نے کہا  یہ وہی ہے اوروں نے کہا نہیں  لیکن کوئی  اس کا ہم شکل ہے۔ اس نے  کہا میں وہی ہوں۔ (۱۰) پس وہ اس سے کہنے لگے  پھر تمہاری آنکھیں کیوں کھل گئیں ؟(۱۱) اس نے جواب دیا کہ اس شخص نے جس کا نام  عیسی ہے  مٹی سانی اور میری آنکھوں پر لگا کر مجھ سے کہا  شیلوخ میں جا کر  دھولو۔ پس میں گیا اور دھوکر  بینا ہو گیا۔ (۱۲) انہوں نے اس سے کہا وہ کہاں ہے ؟ اس نے کہا میں نہیں جانتا۔ 
دینی علما ء کا شک اور تحقیق
(۱۳) لوگ اس شخص کو جو پہلے اندھا تھا دینی علماؤں کے پاس لے گئے۔ (۱۴) اور جس روز  سیدنا عیسیٰ  نے مٹی سان کر ا سکی آنکھیں کھولی تھیں وہ سبت کا دن تھا۔ (۱۵)پھر دینی علماؤں نے بھی اس سے پوچھا تم کس طرح  بینا ہوئے ؟ اس نے ان سے کہا اس نے میری آنکھوں پر مٹی لگائی۔ پھر میں نے دھو لیا اور اب بینا ہوں۔ (۱۶) پس بعض  دینی علماء کہنے لگے یہ آدمی پروردگار کی طرف  سے نہیں کیونکہ سبت کے دن کو نہیں مانتا مگر بعض نے کہا کہ گنہگار آدمی کیونکر ایسے معجزے دکھا سکتا ہے ؟ پس ان میں اختلاف  ہوا۔ (۱۷) انہوں نے  پھر اس اندھے سے کہا کہ اس نے جو تیری آنکھیں  کھولیں  تم اس کے حق میں کیا کہتے ہو ؟ اس نے کہا وہ نبی ہے۔ (۱۸) لیکن یہودیوں کو یقین نہ آیا  کہ یہ اندھا تھا اور بینا ہو گیا ہے۔ جب تک انہوں نے  اس کے ماں باپ کو جو بینا ہو گیا تھا بلا کر (۱۹)ان سے نہ پوچھ لیا کہ  یہ تمہارا بیٹا ہے جسے تم کہتے ہو کہ اندھا پیدا ہوا تھا؟ پھر وہ اب کیوں کر دیکھتا ہے ؟(۲۰) اس کے ماں باپ نے جواب میں کہا ہم جانتے ہیں کہ یہ ہمارا بیٹا  ہے اور اندھا پیدا ہوا تھا۔ (۲۱) لیکن یہ ہم نہیں جانتے ہیں کہ اب وہ کیونکر  دیکھتا ہے اور نہ یہ جانتے ہیں کہ کس نے ان کی آنکھیں کھولیں۔ وہ تو بالغ ہے۔ اسی سے پوچھو وہ اپنا حال آپ کہہ دے گا۔ (۲۲)یہ اس کے ماں باپ نے یہودیوں کے ڈر سے کہا کیونکہ  یہودی ایکا کر چکے تھے کہ اگر کوئی  اس کے مسیح ہونے کا اقرار  کرے تو عبادت خانہ سے خارج کیا جائے۔ (۲۳) اس واسطے  اس کے ماں باپ نے کہا وہ بالغ ہے اسی سے پوچھو۔ (۲۴) پس انہوں نے  اس شخص کو جو اندھا تھا دوبارہ بلا کر کہاخدا کی تمجید کر ہم تو جانتے ہیں یہ آدمی گنہگار ہے۔ (۲۵) اس نے جواب دیا میں نہیں جانتا کہ وہ گنہگار ہے یا نہیں۔ ایک بات جانتا ہوں کہ میں اندھا تھا۔ اب بینا ہوں۔ (۲۶) پھر انہوں نے  اس سے کہا  اس نے تمہارے ساتھ کیا  کیا؟ کس طرح  تیری آنکھیں کھولیں ؟ (۲۷) اس نے انہیں جواب دیا میں تم سے کہہ چکا اور تم نے نہ سنا۔ دوبارہ کیوں سننا چاہتے ہو؟ کیاتم بھی  اس کے پیروکا رہونا چاہتے ہو؟ (۲۸) وہ اسے برا بھلا کہہ کر کہنے لگے کہ تم ہی  اس کے پیروکار ہو۔ ہم تو موسیٰ کے پیروکار ہیں۔ (۲۹) ہم جانتے  ہیں کہ  خدا نے موسی ٰ  کے ساتھ کلام کیا ہے مگر اس شخص کو نہیں جانتے کہ کہاں کا ہے۔ (۳۰) اس آدمی  نے جواب  میں ان سے کہا یہ تو تعجب  کی بات ہے کہ تم نہیں جانتے کہ وہ کہاں کا ہے حالانکہ  اس نے میری آنکھیں کھولیں۔ (۳۱)ہم جانتے ہیں کہ خدا گنہگاروں  کی نہیں سنتا لیکن اگر کوئی خدا پرست  ہو اور اس کی مرضی  پر چلے تو وہ اس کی سنتا ہے۔ (۳۲) دنیا کے شروع سے کبھی سننے میں نہیں آیا کہ کسی نے جنم کے اندھے کی آنکھیں کھولی ہوں۔ (۳۳)  اگر یہ شخص خدا کی طرف سے نہ ہوتا تو کچھ نہ کر سکتا۔ (۳۴) انہوں نے جواب میں اس سے کہا تو تو پاگل گناہوں میں پیدا ہوا۔ توہم کو کیا سکھتا ہے ؟ اور انہوں نے  اسے باہر نکال دیا۔ 
(۳۵)سیدنا عیسیٰ مسیح نے سنا کہ انہوں نے  اسے باہر نکال دیا اور جب وہ آپ سے ملا تو کہا کیا تم خدا کے محبوب پر ایمان لاتے ہو؟ (۳۶)اس نے جواب میں کہا اے مولا  وہ کون ہے  کہ میں اس پر ایمان لاؤں ؟(۳۷) سیدنا عیسیٰ نے اس سے فرمایا تم نے تو اسے دیکھا ہے اور جو تم سے باتیں کرتا ہے وہی ہے۔ (۳۸) اس نے کہا اے مولا  میں ایمان لاتا ہوں اور آپ  کوسجدہ کیا۔ (۳۹) سیدنا عیسیٰ مسیح فرمایا  میں دنیا میں عدالت کے لئے آیا ہوں  تاکہ جو نہیں دیکھتے وہ دیکھیں اور جو دیکھتے ہیں وہ اندھے ہو جائیں۔ (۴۰) جو دینی علماء آپ کے ساتھ تھے انہوں نے یہ باتیں سن کر  آپ سے کہا کیا ہم بھی اندھے  ہیں ؟ (۴۱) سیدنا عیسیٰ نے ان سے کہا کہ اگر تم اندھے ہوتے تو گنہگار نہ ٹھہرتے۔ مگر اب کہتے ہو کہ ہم دیکھتے ہیں۔ پس  تمہارا گناہ قائم رہتا ہے۔ 


رکوع ۱۰: چرواہے کی تمثیل

(۱) میں تم سے سچ کہتا ہوں کہ جو کوئی  دروازہ سے بھیڑ خانہ  میں داخل نہیں ہوتا  بلکہ اور کسی طرف سے  چڑھ جاتا ہے  وہ چور اور ڈاکو ہے۔ (۲) لیکن جو دروازہ سے داخل ہوتا ہے وہ بھیڑوں کا چرواہا ہے۔ (۳) اس کے لئے دربان دروازہ کھول دیتا ہے اور بھیڑیں اس کی آواز سنتی ہیں اور وہ اپنی  بھیڑوں کو نام بنام  بلا کر باہر لے جاتا ہے۔ (۴) جب وہ اپنی سب بھیڑوں  کو باہر نکال چکتا ہے تو ان کے آگے آگے  چلتا ہے اور بھیڑیں  اس کے پیچھے پیچھے ہو لیتی ہیں کیونکہ وہ اس کی آواز پہچانتی ہیں۔ (۵) مگر وہ غیر  شخص کے پیچھے نہ جائیں گی بلکہ اس سے بھاگیں گی کیونکہ  غیروں کی آواز نہیں پہچانتیں۔ (۶) سیدنا عیسیٰ نے  ان سے یہ تمثیل ارشاد فرمائی۔ لیکن وہ نہ سمجھے کہ یہ باتیں ہیں جو ہم سے کہتا ہے۔ 
سیدنا عیسیٰ مسیح اچھا چرواہا
(۷) پس سیدنا عیسیٰ مسیح نے ان سے پھر فرمایا کہ میں تم سے سچ کہتا ہوں کہ بھیڑوں کا دروازہ میں ہوں۔ (۸) جتنے مجھ سے پہلے آئے سب چور اور ڈاکو ہیں مگر بھیڑوں نے ان کی نہ سنی۔ (۹) دروازہ میں ہوں۔ اگر کوئی مجھ سے داخل ہو تو نجات پائے گا اور اندر باہر آیا جایا کرے گا اور چارا پائے گا۔ (۱۰) چور نہیں آتا مگر چرانے اور مار ڈالنے اور ہلاک کرنے کو۔ میں اس لئے آیا کہ وہ زندگی پائیں اور کثرت سے پائیں۔ (۱۱) اچھا چرواہا میں ہوں۔ اچھا چرواہا بھیڑوں کے لئے  اپنی جان دیتا ہے۔ (۱۲) مزدور جو نہ چرواہا ہے نہ بھیڑوں کا مالک۔ بھیڑئیے  کو آتے دیکھ کر بھیڑوں کو چھوڑ کر بھاگ جاتا ہے اور بھیڑ یا ان کو پکڑتا اور پراگندہ کرتا ہے۔ (۱۳) وہ اس لئے بھاگ جاتا ہے کہ مزدور ہے اور اس کو بھیڑوں کی فکر  نہیں۔ (۱۴)اچھا چرواہاں میں ہوں۔ جس طرح باپ (پروردگار ) مجھے جانتا ہے اور میں پروردگار کو جانتا ہوں۔ (۱۵) اسی طرح میں اپنی بھیڑوں کو جانتا ہوں اور میری بھیڑیں  مجھے جانتی ہیں اور میں بھیڑوں کے لئے اپنی جان دیتا ہوں۔ (۱۶) اور میری اور بھی بھیڑیں  ہیں جو اس بھیڑ خانہ کی نہیں۔ مجھے ان کو بھی لانا ضرور ہے اور وہ میری آواز سنیں گی۔ پھر ایک ہی گلہ اور ایک ہی چرواہا ہو گا۔ (۱۷) پروردگار مجھ سے اس لئے محبت رکھتا ہے  کہ میں اپنی جان دیتا ہوں تاکہ اسے پھر لے لوں۔ (۱۸) کوئی اسے مجھ سے چھینتا نہیں بلکہ  میں اسے آپ ہی دیتا ہوں مجھے اس کے دینے کا بھی اختیار ہے اور اسے پھر لینے کا بھی اختیار ہے۔ یہ حکم میرے پروردگار سے مجھے ملا۔ 
(۱۹) ان باتوں کے سبب سے یہودیوں میں پھر اختلاف ہوا۔ (۲۰) ان میں سے بہتیرے تو کہنے لگے کہ اس میں بد روح ہے اور یہ دیوانہ ہے۔ تم اس کی کیوں سنتے ہو؟ (۲۱) اوروں نے کہا یہ ایسے شخص کی باتیں نہیں جو جس میں بد روح ہو۔ کیا بد روح اندھوں کی آنکھیں کھول سکتی ہے ؟ 

سیدنا عیسیٰ مسیح کا رد کیا جانا
(۲۲) یروشلم میں عید تجدید ہوئی اور جاڑے کا موسم تھا۔ (۲۳) اور سیدنا عیسیٰ بیت اللہ کے اندر سلیمانی برآمدہ میں ٹہل رہے تھے۔ (۲۴) پس  یہودیوں نے آپ کے گرد جمع ہو کر آپ سے کہا تم کب تک  ہمارے دل کو ڈانوا نڈول رکھو گے ؟ اگر تم مسیح ہو تو ہم سے صاف کہہ دو۔ (۲۵) سیدنا عیسیٰ نے انہیں جواب دیا کہ  میں نے تو تم سے کہہ دیا مگر تم یقین نہیں کرتے۔ جو کام میں اپنے پروردگار  کے نام سے کرتا ہوں  وہی میرے گواہ ہیں۔ (۲۶) لیکن تم اس لئے نہیں کرتے کہ میری بھیڑوں میں سے نہیں  ہو۔ (۲۷) میری بھیڑیں میری آواز سنتی ہیں اور میں انہیں  جانتا ہوں اور وہ میرے پیچھے پیچھے چلتی ہیں۔ (۲۸) اور میں انہیں  ہمیشہ کی  زندگی بخشتا ہوں اور وہ ابد تک  کبھی ہلاک نہ ہوں گی اور کوئی انہیں  میرے ہاتھ سے چھین نہ لے گا۔ (۲۹) میرا پروردگار  جس نے مجھے وہ دی ہیں  سب سے بڑا ہے اور کوئی  انہیں پروردگار  کے ہاتھ سے نہیں چھین سکتا۔ (۳۰) میں اور  پروردگار ایک ہیں۔ (۳۱) یہودیوں نے آپ کو سنگسار کرنے کے لئے پتھر اٹھائے۔ (۳۲) آپ نے ان سے فرمایا  میں نے تم کو پروردگار کی طرف سے بہتیرے  اچھے کام دکھائے  ہیں۔ ان میں سے کس کام کے سبب  سے مجھے سنگسار کرتے ہو؟ (۳۳) یہودیوں نے آپ سے کہا کہ اچھے کام کے سبب سے نہیں بلکہ  کفر کے سبب سے  تمہیں سنگسار کرتے ہیں اور اس لئے کہ تم آدمی ہو کر اپنے آپ کو خدا بناتے ہو۔ (۳۴)آپ نے انہیں فرمایا تمہاری شریعت میں یہ نہیں لکھا ہے کہ میں نے کہا تم خدا ہو؟(۳۵) جب کہ اس نے انہیں خدا کہا جن کے پاس خدا کا کلام آیا (اور کتاب مقدس کا باطل ہونا ممکن نہیں )۔ (۳۶) آیا تم اس شخص سے جسے پروردگار نے پاک کر کے دنیا میں بھیجا کہتے ہو کہ تم کفر بکتے ہو اس لئے کہ میں نے کہا میں ابن اللہ ہوں۔ (۳۷) اگر میں اپنے پروردگار کے کام نہیں کرتا تو میرا یقین نہ کرو۔ (۳۸) لیکن اگر میں کرتا ہوں تو گو میرا یقین نہ کرو مگر ان کاموں کا تو یقین کرو تاکہ  تم جانو اور سمجھو کہ پروردگار مجھ میں ہے اور میں پروردگار میں۔ (۳۹) انہوں نے پھر آپ کو پکڑنے کی کوشش کی لیکن آپ ان کے ہاتھ سے نکل گئے۔ 
(۴۰) پھر آپ یردن کے پار اس جگہ تشریف لے گئے  جہاں یحییٰ اصطباغی  پہلے اصطباغ دیا کرتے تھے۔ اور وہیں قیام کیا۔ (۴۱) اور بہتیرے  آپ کے پاس  آئے اور کہتے تھے کہ یحییٰ نے کوئی معجزہ نہیں دکھایا مگر جو کچھ یحییٰ نے آپ کے حق میں کہا تھا وہ سچ تھا۔ (۴۲) اور وہاں  بہتیرے  آپ پر ایمان لائے۔ 


رکوع ۱۱: لعزر کی موت

(۱) مریم اور ا س کی بہن مرتھا کے گاؤں بیت عنیاہ کا لعزر نام ایک آدمی بیمار تھا۔ (۲) یہ وہی مریم تھی جس نے آپ پر عطر ڈال کر  اپنے بالوں سے آپ کے پاؤں مبارک پونچھے۔ اسی کا بھائی لعزر بیمار تھا۔ (۳) پس اس کی بہنوں نے آپ کو یہ کہلا بھیجا کہ مولا دیکھئے جسے آپ عزیز رکھتے ہیں وہ بیمار ہے۔ (۴) آپ نے سن کر فرمایا کہ یہ بیماری موت کی نہیں بلکہ پروردگار کی عظمت کے لئے ہے تاکہ اس کے وسیلہ سے پروردگار کے محبوب (یعنی سیدنا عیسیٰ مسیح) کی بزرگی ظاہر ہو۔ (۵) اور سیدنا عیسیٰ مرتھا اور اس کی بہن  اور لعزر سے محبت کرتے تھے۔ (۶) پس جب آپ نے سنا کہ وہ بیمار ہے تو جس جگہ تھے وہیں دو دن اور رہے۔ (۷) پھر آپ  کے بعد صحابہ کرام سے فرمایا آؤ پھر یہودیہ کو چلیں۔ (۸) صحابہ کرام نے آپ سے کہا مولا ابھی تو یہودی آپ کو سنگسار کرنا چاہتے تھے اور پھر وہاں جاتے ہیں۔ (۹)سیدنا عیسیٰ نے ان سے فرمایا کیا دن کے بارہ گھنٹے نہیں ہوتے ؟ اگر کوئی  دن کو چلے تو ٹھوکر نہیں کھاتا کیونکہ وہ دنیا کی روشنی میں دیکھتا ہے۔ (۱۰) لیکن اگر کوئی  رات کو  چلے تو ٹھوکر کھاتا ہے  کیونکہ اس میں روشنی نہیں۔ (۱۱) آپ نے یہ باتیں  کہیں اور اس کے بعد ان سے فرمایا کہ ہمارا دوست لعزر سو گیا ہے لیکن میں اسے جگانے  جاتا ہوں۔ (۱۲) پس آپ کے صحابہ کرام نے آپ سے کہا اے مولا اگر وہ سوگیا ہے تو بچ جائے گا۔ (۱۳) مگر آپ نے اس کی موت کی بابت فرمایا تھا مگر وہ سمجھے کہ آرام کی نیند کی بابت فرمایا۔ (۱۴) تب آپ نے ان سے صاف فرما دیا کہ لعزر مرگیا۔ (۱۵) اور میں تمہارے سبب سے خوش ہوں کہ وہاں نہ تھا  تاکہ تم ایمان لاؤ لیکن آؤ ہم اس کے پاس چلیں۔ (۱۶) پس تومانے جسے توام کہتے تھے اپنے ساتھ کے صحابہ سے کہا کہ آؤ ہم بھی چلیں تاکہ اس کے ساتھ مریں۔ 
سیدنا عیسیٰ مسیح قیامت اور زندگی
(۱۷)پس آپ کو آ کر معلوم ہوا کہ  اسے قبر میں رکھے چار دن ہوئے۔ (۱۸) بیت عنیاہ یروشلم کے نزدیک قریباً دو میل کے فاصلہ پر تھا۔ (۱۹) اور بہت سے یہودی مرتھا اور مریم کو ان کے بھائی  کے بارے میں تسلی دینے آئے تھے۔ (۲۰) پس مرتھا آپ کے آنے کی خبر سن کر آپ سے ملنے کو گئی  لیکن مریم گھر میں بیٹھی رہی۔ (۲۱) مرتھا نے آپ سے کہا مولا اگر پ یہاں ہوتے تو میرا بھائی نہ مرتا۔ (۲۲) اور اب میں جانتی ہوں کہ جو کچھ آپ پروردگار سے مانگے گے وہ آپ کو عطا کر دے گا۔ (۲۳) آپ نے اس سے فرمایا تمہارا بھائی جی اٹھے گا۔ (۲۴) مرتھا نے آپ سے کہا میں جانتی ہوں  کہ قیامت  میں آخری دن جی اٹھے گا۔ (۲۵)سیدنا عیسیٰ مسیح نے اس سے فرمایا قیامت اور زندگی تو میں ہوں۔ جو مجھ پر ایمان لاتا ہے گو وہ مر جائے تو بھی زندہ رہے گا۔ (۲۶) اور جو کوئی  زندہ ہے اور مجھ پر ایمان لاتا ہے  وہ ابد تک  کبھی نہ  مرے گا۔ کیا تم اس پر ایمان رکھتی ہو؟(۲۷)اس نے آپ سے کہا  اے مولا میں ایمان لا چکی ہوں کہ آپ ابن اللہ  المسیح  ہیں جو دنیا میں آنے والے تھے آپ ہی ہیں۔ 
سیدنا عیسیٰ مسیح کے آنسو
(۲۸) یہ کہہ کر وہ چلی گئی اور چپکے سے اپنی بہن مریم کو بلا کر کہا  کہ مولا یہیں ہیں اور تمہیں بلاتے ہیں۔ (۲۹) وہ سنتے ہی جلد اٹھ کر  آپ کے پاس آئی۔ (۳۰)(سیدنا عیسیٰ مسیح ابھی گاؤں میں نہیں پہنچے تھے  بلکہ اسی جگہ تھے جہاں مرتھا آپ سے ملی تھی )۔ (۳۱) پس جو یہودی گھر میں اس کے پاس تھے اور اسے تسلی دے رہے تھے یہ دیکھ کر  کہ مریم جلد اٹھ کر باہر گئی۔ اس خیال سے ا س کے پیچھے ہو لئے کہ وہ قبر پر رونے جاتی ہے۔ (۳۲) جب مریم اس جگہ پہنچی جہاں آپ تھے اور آپ کو دیکھا  تو آپ کے قدموں پر گر کر کہا مولا اگر آپ یہاں ہوتے تو میرا بھائی نہ مرتا۔ (۳۳) جب سیدنا عیسیٰ نے اسے اور ان یہودیوں  کو جو اس کے ساتھ آئے تھے روتے دیکھا تو دل میں نہایت رنجیدہ ہوئے اور گھبرا کر کہا۔ (۳۴) تم نے اسے کہاں رکھا ہے ؟ انہوں نے کہا مولا چل کر دیکھ لیجئے۔ (۳۵) سیدنا عیسیٰ مسیح کے آنسو بہنے لگے۔ (۳۶) پس یہودیوں نے کہا دیکھو وہ اس کو کیسا عزیز  تھا۔ (۳۷) لیکن ان میں سے بعض نے کہا یہ شخص جس نے اندھے کی آنکھیں کھولیں اتنا نہ کر سکا کہ  یہ آدمی نہ مرتا ؟
لعزر کو زندہ کرنے کا معجزہ
(۳۸) سیدنا عیسیٰ مسیح پھر اپنے دل میں نہایت رنجیدہ ہو کر قبر پر تشریف لے گئے۔ وہ ایک غار تھا اور اس پر پتھر دھرا تھا۔ (۳۹) سیدنا عیسیٰ نے فرمایا  پتھر کو ہٹاؤ۔ اس مرے ہوئے شخص کی بہن مرتھا نے آپ سے کہا۔ اے مولا اس میں سے اب بدبو آتی ہے کیونکہ  اسے چار دن ہو گئے۔ (۴۰) سیدنا عیسیٰ مسیح نے اس سے فرمایا کیا میں نے تم سے کہا نہ تھا کہ اگر تم ایمان لاؤ گی تو پروردگار کی بزرگی  دیکھو گی۔ (۴۱) پس انہوں نے  اس پتھر کو ہٹا دیا۔ پھر  سیدنا عیسیٰ نے آنکھیں اٹھا کر  فرمایا اے باپ (پروردگار ) میں آپ کا شکر کرتا ہوں کہ  آپ نے میری سن لی۔ (۴۲) اور مجھے تو معلوم تھا کہ آپ ہمیشہ میری سنتے ہیں مگر ان لوگوں کے باعث جو آس پاس کھڑے ہیں میں نے کہا تاکہ وہ ایمان لائیں  کہ آپ ہی نے مجھے بھیجا ہے۔ (۴۳) اور یہ کہہ کر آپ نے بلند آواز سے پکار کر فرمایا اے لعزر نکل آؤ۔ (۴۴) جو مرگیا تھا وہ کفن سے ہاتھ پاؤں بندھے ہوئے نکل آیا اور اس کا چہرہ  رومال سے لپٹا ہوا تھا۔ سیدنا عیسیٰ نے ان سے فرمایا اسے کھول کر جانے دو۔ 
(۴۵) پس بہتیرے یہودی جو مریم کے پاس آئے تھے اور جنہوں نے  سیدنا عیسیٰ کا یہ کام دیکھا آپ پر ایمان لائے۔ (۴۶)مگر ان میں سے بعض  نے دینی علماؤں کے پاس جا کر انہیں سیدنا عیسیٰ مسیح کے کاموں کی خبر دی۔ (۴۷)پس امام اعظم اور دینی علماؤں نے صدر عدالت کے لوگوں کو جمع کر کے کہا ہم کرتے کیا ہیں ؟ یہ آدمی تو بہت معجزے دکھاتا ہے۔ (۴۸) اگر ہم اسے یوں ہی چھوڑ دیں  تو سب اس پر ایمان لے آئیں گے اور  رومی آ کر ہماری جگہ اور قوم دونوں پر قبضہ کر لیں گے۔ (۴۹) اور ان میں سے کائفا نام ایک شخص نے جو اس سال امام اعظم تھا ان سے کہا تم کچھ نہیں جانتے۔ (۵۰) اور نہ سوچتے ہو کہ تمہارے لئے یہی بہتر ہے کہ ایک آدمی امت کے واسطے مرے نہ ساری امت ہلاک ہو۔ (۵۱)مگر اس نے یہ اپنی طرف سے نہیں کہا بلکہ اس سال امام اعظم ہو کر نبوت کی کہ سیدنا عیسیٰ اس امت کے واسطے مریں گے۔ (۵۲) اور نہ صرف اس قوم کے واسطے بلکہ اس واسطے بھی کہ خدا کے پراگندہ فرزندوں کو جمع کر کے ایک کر دے۔ (۵۳) پس وہ اسی روز سے آپ کو قتل کرنے کا مشورہ کرنے لگے۔ 
(۵۴) پس اس وقت سے سیدنا عیسیٰ یہودیوں میں علانیہ نہیں پھرے بلکہ وہاں سے جنگل کے نزدیک کے علاقہ میں افرائیم  نام ایک شہر کو تشریف لے گئے اور اپنے صحابہ کرام کے ساتھ وہیں قیام کیا۔ (۵۵) اور یہودیوں کی عید فسح نزدیک تھی اور بہت لوگ فسح سے پہلے دیہات سے یروشلم کو گئے تاکہ اپنے آپ کو پاک کریں۔ (۵۶) پس وہ سیدنا عیسیٰ کو ڈھونڈنے اور بیت اللہ  میں کھڑے ہو کر آپس  میں کہنے لگے  کہ تمہارا کیا خیال ہے ؟ کیا وہ عید میں نہیں آئے گا؟ (۵۷) اور امام اعظم اور دینی علماؤں نے حکم دے رکھا تھا کہ اگر کسی کو معلوم ہو کہ آپ کہاں ہیں تو اطلاع دے تاکہ آپ کو پکڑ لیں۔

 
رکوع ۱۲: بیت عنیاہ میں سیدنا عیسیٰ مسیح پر عطر انڈیلنا

(۱)پھر آپ فسح سے چھ روز پہلے بیت عنیاہ میں آئے جہاں لعزر جسے سیدنا عیسی ٰ نے مردوں میں زندہ کیا تھا۔ (۲) وہاں انہوں نے  آپ کے لئے شام کا کھانا تیار کیا اور مرتھا خدمت کرتی تھی مگر لعزر ان میں سے تھا جو آ پ کے ساتھ کھانا کھانے بیٹھے تھے۔ (۳) پھر مریم نے جٹا ماسی کا آدھ سیر خالص اور بیش قیمت  عطر لے کر آپ کے پاؤں پر ڈالا اور اپنے بالوں سے آپ کے پاؤں پونچھے اور گھر عطر کی  خوشبو سے مہک گیا۔ (۴)مگر آپ کے صحابہ کرام میں سے ایک شخص  یہوداہ اسکریوتی  جو آپ کو پکڑوانے کو تھا کہنے لگا۔ (۵) یہ عطر تین سو دینار میں بیچ کر غریبوں کو کیوں نہ دیا گیا؟ (۶) اس نے یہ اس لئے نہیں کہا کہ اس کو غریبوں کی فکر تھی بلکہ اس لئے کہ  چور تھا اور چونکہ  اس کے پاس ان کی تھیلی  رہتی تھی اس میں جو کچھ پڑتا وہ نکال لیتا تھا۔ (۷) پس سیدنا عیسیٰ نے فرمایا اسے یہ عطر  میرے دفن کے دن کے لئے رکھنے دو۔ (۸)کیونکہ  غریب غربا تو ہمیشہ تمہارے پاس ہیں لیکن میں ہمیشہ تمہارے پاس نہ رہوں گا۔ 
لعزر کے خلاف سازش
(۹) پس یہودیوں میں سے عوام یہ معلوم کر کے  کہ وہ وہاں نہ صرف سیدنا عیسیٰ کے سبب سے آئے تھے  بلکہ اس لئے بھی کہ لعزر کو دیکھیں جسے آپ نے مردوں میں سے زندہ کیا تھا۔ (۱۰) لیکن امام اعظم  نے مشورہ کیا کہ لعزر کو مار ڈالیں۔ (۱۱) کیونکہ اس کے باعث بہت سے یہودی چلے گئے اور سیدنا عیسیٰ پر ایمان لائے۔ 
یروشلم میں شاہانہ داخلہ
(۱۲) دوسرے دن بہت سے لوگوں نے جو عید میں آئے تھے یہ سن کر کہ سیدنا عیسیٰ یروشلم میں تشریف لا رہے ہیں۔ (۱۳) کھجور کی ڈالیاں  لیں اور آپ کے استقبال کو نکل کر پکارنے لگے کہ زندہ باد زندہ باد  باعثِ برکت  ہے وہ جو پروردگار کے نام سے آتا ہے اور اسرائیل کا بادشاہ ہے۔ (۱۴) جب آپ کو گدھے کا بچہ ملا تو اس پر سوار ہوئے  جیسا کہ لکھا ہے کہ (۱۵)اے صیون  کی بیٹی مت ڈر۔ دیکھو تمہارا بادشاہ گدھے کے بچہ پر سوار ہوا آتا ہے۔ (۱۶) آپ کے صحابہ کرام پہلے تو یہ باتیں  نہ سمجھے لیکن جب آپ اپنی عظمت کو پہنچے تو ان کو یاد آیا کہ  یہ باتیں  آپ کے حق میں لکھی ہوئی تھیں اور لوگوں نے آپ کے ساتھ یہ سلوک کیا تھا۔ (۱۷) پس ان لوگوں نے گواہی دی جو اس وقت آپ کے ساتھ تھے جب آپ نے لعزر کو قبر سے باہر بلایا اور مردوں میں سے جلایا تھا۔ (۱۸) اسی سبب سے لوگ  آپ کے استقبال کو نکلے کہ انہوں نے سنا تھا کہ آپ نے یہ معجزہ دکھایا ہے۔ (۱۹) پس دینی علماء نے آپس میں کہا سوچو تو ! تم سے کچھ نہیں بن پڑتا۔ دیکھو جہان اس کا پیروہوا چلا جاتا ہے۔ 
(۲۰)جو لوگ عید میں عبادت کرنے آئے تھے ان میں بعض یونانی تھے۔ (۲۱) پس انہوں نے فلپس کے پاس جو بیت صیدا گلیل کا تھا آ کر اس سے درخواست کی کہ جناب ہم سیدنا عیسیٰ کو دیکھنا چاہتے ہیں۔ (۲۲) فلپس نے آ کر  اندریاس سے کہا۔ پھر اندریاس اور فلپس نے آ کر آپ کو خبر دی۔ (۲۳) آپ نے ان سے فرمایا  وہ وقت آ گیا کہ ابن آدم عظمت پائے۔ (۲۴)میں تم سے سچ کہتا ہوں  کہ جب تک گیہوں کا دانہ  زمین میں گر کر مر نہیں جاتا اکیلا رہتا ہے لیکن جب مر جاتا ہے  تو بہت سے پھل لاتا ہے۔ (۲۵) جو اپنی جان عزیز رکھتا ہے  وہ اسے کھو دیتا ہے اور جو دنیا میں اپنی جان سے عداوت رکھتا ہے  وہ اسے ہمیشہ کی زندگی کے لئے محفوظ رکھے گا۔ (۲۶) اگر کوئی شخص  میری خدمت کرے تو میرے پیچھے ہولے اور جہاں میں ہوں وہاں  میرا خادم بھی ہو گا۔ اگر کوئی میری خدمت کرے تو پروردگار اس کی عزت کرے گا۔ 
سیدنا عیسیٰ مسیح کے مصائب اور موت
(۲۷) اب میری جان گھبراتی ہے۔ پس میں کیا کہوں ؟ اے پروردگار مجھے اس گھڑی سے بچائیے لیکن میں اسی سبب سے تو اس گھڑی کو پہنچا ہوں۔ (۲۸) اے پروردگار اپنے نام کو عظمت دیں۔ پس آسمان سے آواز آئی کہ میں نے اس کو عظمت دی اور پھر بھی دوں گا۔ (۲۹)جولو گ کھڑے سن رہے تھے  انہوں نے کہا  کہ بادل گرجا۔ اوروں نے کہا کہ فرشتہ آپ سے ہم کلام ہوا۔ (۳۰)آپ نے ان سے فرمایا  کہ آواز میرے لئے نہیں بلکہ تمہارے لئے آئی ہے۔ (۳۱) اب دنیا  کی عدالت کی جاتی ہے۔ اب دنیا کا سردار نکال دیا جائے گا۔ (یہاں دنیا کے سردار سے مراد ابلیس ہے )(۳۲)اور میں اگر زمین سے اونچے پر چڑھایا جاؤں گا  تو سب کو اپنے پاس کھینچوں گا۔ (۳۳) آپ نے اس بات سے اشارہ کیا کہ  میں کس موت سے مرنے کو ہوں۔ (۳۴)لوگوں نے آپ کو یہ جواب دیا کہ  ہم نے شریعت کی  یہ بات سنی ہے کہ مسیح ابد تک رہے گا۔ پھر آپ کیوں کر کہتے ہیں کہ ابن آدم کا اونچے پر  چڑھایا جانا ضرور ہے ؟ یہ ابن آدم کون ہے ؟ (۳۵) پس آپ نے ان سے فرمایا  کہ اور تھوڑی دیر تک نور تمہارے درمیان ہے۔ جب تک نور تمہارے ساتھ ہے چلے چلو۔ ایسا نہ ہو کہ  تاریکی  تمہیں آ پکڑے اور جو تاریکی  میں چلتا ہے  وہ نہیں جانتا کہ کدھر جاتا ہے۔ (۳۶) جب تک نور تمہارے ساتھ ہے نور پر ایمان لاؤ تاکہ نور کے فرزند بنو۔ 
سیدنا عیسیٰ یہ باتیں فرما کر تشریف لے گئے اور ان سے اپنے آپ کو چھپایا۔ (۳۷) اور اگرچہ آپ نے ان کے سامنے  اتنے معجزے دکھائے تو بھی وہ آپ پر ایمان نہ لائے۔ (۳۸) تاکہ  یسعیاہ نبی کی پیشن گوئی پوری جو اس نے کہا کہ 
اے مولا ہمارے پیغام کا کس نے یقین کیا ہے ؟
اور پروردگار کا ہاتھ کس پر ظاہر ہوا ہے ؟
(۳۹) اس سبب سے وہ ایمان نہ لا سکے کہ یسعیاہ نے پھر کہا۔ 
(۴۰) اس نے ان کی آنکھوں کو اندھا اور ان کے دل کو سخت کر دیا۔ 
ایسا نہ ہو وہ آنکھوں سے دیکھیں اور دل سے سمجھیں اور رجوع کریں۔ اور میں انہیں شفا بخشوں 
(۴۱) یسعیاہ  نے یہ باتیں اس لئے کہیں کہ اس نے آپ کی بزرگی دیکھی اور اس نے آپ ہی کے بارے میں پیشن گوئی کی۔ (۴۲) تو بھی سرداروں میں سے بھی بہتیرے  آپ پر ایمان لائے مگر دینی علماء کے سبب سے اقرار نہ کرتے تھے تا ایسا نہ ہو کہ بیت اللہ سے خارج کر دئیے جائیں۔ (۴۳) کیونکہ  پروردگار سے عزت حاصل کرنے کی نسبت  انسان سے عزت حاصل کرنا زیادہ چاہتے تھے۔ 
(۴۴) سیدنا عیسیٰ نے پکار کر فرمایا جو مجھ پر ایمان لاتا ہے وہ مجھ پر نہیں بلکہ میرے بھیجنے والے پر  ایمان لاتا ہے۔ (۴۵) اور جو مجھے دیکھتا ہے وہ میرے بھیجنے والے کو دیکھتا ہے۔ (۴۶) میں نور ہو کر دنیا میں آیا ہوں تاکہ جو کوئی مجھ پر ایمان لائے اندھیرے میں نہ رہے۔ (۴۷) اگر کوئی میری باتیں سن کر ان پر عمل نہ کرے تو میں اس کو مجرم نہیں ٹھہراتا کیونکہ میں دنیا کو مجرم ٹھہرانے نہیں بلکہ دنیا کو نجات دینے آیا ہوں۔ (۴۸) جو مجھے نہیں مانتا اور میری باتوں کو قبول نہیں کرتا اس کا ایک مجرم ٹھہرانے والا ہے یعنی جو کلام میں نے کیا ہے آخری دن وہی اسے مجرم ٹھہرائے گا۔ (۴۹) کیونکہ میں نے کچھ اپنی طرف سے نہیں کہا بلکہ پروردگار جس نے مجھے بھیجا اسی نے مجھے حکم دیا ہے کہ کیا کہوں اور کیا بولوں۔ (۵۰) اور میں جانتا ہوں کہ  اس کا حکم ہمیشہ کی زندگی ہے۔ پس جو کچھ میں کہتا ہوں جس طرح پروردگار نے مجھ سے فرمایا ہے اسی طرح کہتا ہوں۔ 


رکوع ۱۳: صحابہ کرام کے پاؤں دھونا

(۱) عید فسح سے پہلے جب سیدنا عیسیٰ نے جان لیا کہ میرا وہ وقت آ پہنچا ہے کہ دنیا سے رخصت ہو کر پروردگار کے پاس جاؤں تو اپنے ان لوگوں سے جو دنیا میں تھے جیسی محبت رکھتے تھے آخر تک محبت رکھتے رہے۔ (۲) اور جب ابلیس  شمعون کے بیٹے یہودہ اسکریوتی  کے دل میں ڈال چکا تھا کہ آ پ کو پکڑوائے  تو شام کا کھانا کھاتے وقت۔ (۳)  سیدنا عیسیٰ نے  یہ جان کر  کہ پروردگار نے سب چیزیں میرے ہاتھ میں کر دی ہیں اور میں پروردگار کے پاس سے آیا اور پروردگار ہی کے پاس جاتا ہوں۔ (۴) دسترخوان  سے اٹھ کر کپڑے اتارے اور رومال لے کر اپنی کمر میں باندھا۔ (۵) اس کے بعد برتن میں پانی ڈال کر صحابہ کرام کے پاؤں دھونے اور جو رومال کمر میں باندھا تھا اس سے پونچھنے  شروع کئے۔ (۶)پھر آپ شمعون پطرس تک پہنچے۔ اس نے آپ سے کہا اے مولا کیا آپ میرے پاؤں دھوتے ہیں ؟ (۷) سیدنا عیسیٰ نے جواب میں اس سے فرمایا  میں کرتا ہوں تم ابھی نہیں جانتے  مگر بعد میں سمجھو گے۔ (۸) حضرت پطرس نے کہا  آپ میرے پاؤں ابد تک کبھی دھونے نہ پائیں گے۔ سیدنا عیسیٰ نے جواب دیا کہ  اگر میں تمہارے پاؤں نہ دھوؤں تو تم میرے شریک نہیں۔ (۹) شعمون پطرس نے آپ سے کہا  اے مولا صرف میرے پاؤں ہی نہیں بلکہ  ہاتھ اور سر بھی دھودیں۔ (۱۰) سیدنا عیسیٰ نے اس سے فرمایا جو نہا چکا ہو اس کو پاؤں کے سوا اور کچھ دھونے کی حاجت نہیں بلکہ سراسر پاک ہے اور تم پاک ہو لیکن سب کے سب نہیں۔ (۱۱) چونکہ  آپ اپنے پکڑوانے والے کو جانتے تھے اس لئے کہا تم سب پاک نہیں ہو۔ 
(۱۲) پس جب آپ ان کے پاؤں دھو چکے اور اپنے کپڑے پہن کر پھر بیٹھ گئے تو ان سے فرمایا کیا تم جانتے ہو کہ میں نے تمہارے ساتھ کیا کیا ؟ (۱۳) تم مجھے استاد اور مولا کہتے ہو اور خوب کہتے ہو کیونکہ میں ہوں۔ (۱۴) پس جب مجھ مولا اور استاد نے تمہارے پاؤں دھوئے تو تم پر بھی فرض ہے کہ ایک دوسرے کے پاؤں دھویا کرو۔ 
کیونکہ میں نے تم کو ایک نمونہ دکھایا ہے کہ جیسا میں نے تمہارے ساتھ کیا ہے تم بھی کیا کرو۔ (۱۶) میں تم سے سچ کہتا ہوں کہ  نوکر اپنے مالک سے بڑا نہیں ہوتا اور نہ بھیجا ہوا اپنے بھیجنے والے سے۔ (۱۷) اگر تم ان باتوں کو جانتے  ہو تو باعث برکت  ہو بشرطیکہ  ان پر عمل بھی کرو۔ (۱۸)میں تم سب کی  بابت نہیں کہتا۔ جن کو میں نے چنا انہیں میں جانتا ہوں لیکن یہ اس لئے کہ  یہ نوشتہ پورا ہو کہ جو میری روٹی کھاتا ہے  اس نے مجھ پر لات اٹھائی۔ (۱۹) اب میں اس کے ہونے سے پہلے  تم کو جتائے دیتا ہوں تاکہ جب ہو جائے تو تم ایمان لاؤ کہ میں وہی ہوں۔ (۲۰) میں تم سے سچ کہتا ہوں کہ جو میرے بھیجے ہوئے کو قبول کرتا ہے وہ مجھے قبول کرتا ہے اور جو مجھے قبول کرتا ہے وہ میرے بھیجنے والے کو قبول کرتا ہے۔ 
پکڑوائے جانے کی پیش گوئی
(۲۱) یہ باتیں کہہ کر آپ اپنے دل میں گھبرائے اور یہ گواہی دی کہ میں تم سے سچ کہتا ہوں کہ  تم میں سے ایک شخص مجھے پکڑوائے گا۔ (۲۲) صحابہ کرام شبہ کر کے کہ وہ آپ کس کی نسبت فرما رہے ہیں ایک دوسرے کو دیکھنے لگے۔ (۲۳) آپ کے صحابہ کرام میں سے ایک شخص جس سے سیدنا عیسی ٰ محبت کرتے تھے آپ کے سینہ کی طرف جھکا ہوا کھانا کھانے بیٹھا تھا۔ (۲۴) پس شمعون پطرس نے  اس سے اشارہ کر کے کہا کہ بتاؤ تو وہ کس کی نسبت فرما رہے ہیں۔ (۲۵)اس نے اسی طرح سیدنا عیسیٰ کی چھاتی کا سہارا لے کر کہا مولا وہ کون ہے ؟ (۲۶) سیدنا عیسیٰ مسیح نے فرمایا کہ جسے میں نوالہ ڈبو کر دے دوں گا وہی ہے۔ پھر آپ نے نوالہ ڈبویا اور لے کر شمعون اسکریوتی کے بیٹے یہوداہ اسکریوتی کو دے دیا۔ (۲۷) اس نوالہ کے شیطان اس میں سما گیا۔ پس سیدنا عیسی ٰ نے  اس سے فرمایا  جو کچھ تم کرتے ہو جلد کر لو۔ (۲۸) مگر جو کھانا کھانے بیٹھے تھے ان میں سے کسی کو معلوم نہ ہوا کہ  آپ نے یہ کس کے لئے فرمایا ہے۔ (۲۹) چونکہ  یہوداہ کے پاس تھیلی رہتی تھی اس لئے بعض نے سمجھا کہ آپ اس سے یہ فرما رہے ہیں  کہ جو کچھ ہمیں عید کے لئے درکار ہے خرید لو یا یہ کہ محتاجوں کو کچھ دو۔ (۳۰) پس وہ نوالہ لے کر فی الفور باہر چلا گیا اور رات کا وقت تھا۔ 
(۳۱) جب وہ باہر چلا گیا تو سیدنا عیسیٰ نے فرمایا اب ابن آدم نے بزرگی پائی اور پروردگار نے اس میں بزرگی پائی۔ (۳۲) اور پروردگار بھی اسے اپنی بزرگی میں دے گا اسے فی الفور بزرگی دے گا۔ (۳۳) اے بچو میں اور تھوڑی دیر تمہارے ساتھ ہوں ۔ تم مجھے ڈھونڈو گے اور جیسا میں نے یہودیوں سے کہا کہ جہاں میں جاتا ہوں  تم نہیں آ سکتے ویسا ہی  اب تم سے بھی کہتا ہوں۔ (۳۴) میں تمہیں ایک نیا حکم دیتا ہوں  کہ ایک دوسرے سے محبت رکھو کہ جیسے میں نے تم سے محبت رکھی تم بھی ایک دوسرے سے محبت رکھو۔ (۳۵) اگر آپس میں محبت رکھو گے تو اس سے سب جانیں گے کہ تم میرے پیروکار ہو۔ 
حضرت پطرس کے انکار کی پیش گوئی
(۳۶)حضرت شمعون پطرس نے سیدنا عیسی ٰ سے کہا کہ مولا آپ کہاں جاتے ہیں ؟ آپ نے فرمایا جہاں میں جاتا ہوں اب تم تو میرے پیچھے نہیں آ سکتے مگر بعد میں میرے پیچھے آؤ گے۔ (۳۷)حضرت پطرس نے کہا اے مولا میں آپ کے پیچھے اب کیوں نہیں آ سکتا ؟ میں تو آپ کے لئے اپنی جان دوں گا۔ (۳۸) سیدنا عیسیٰ نے فرمایا تم میرے لئے اپنی جان دو گے ؟ میں تم سے سچ کہتا ہوں  کہ مرغ بانگ نہ دے گا جب تک تم میرا تین بار انکار نہ کر لو گے۔ 


رکوع ۱۴: سیدنا عیسیٰ مسیح پروردگار کی طرف لے جانے والا راستہ

(۱)تمہارا دل نہ گھبرائے، تم اللہ و تبارک تعالیٰ پر ایمان رکھتے ہو مجھ پر بھی ایمان رکھو۔ (۲) میرے پروردگار کے گھر میں بہت سے مکان ہیں۔ اگر نہ ہوتے تو میں تم سے کہہ دیتا کیونکہ میں جاتا ہوں کہ  تمہارے لئے جگہ تیار کروں۔ (۳) اور اگر میں جا کر تمہارے لئے جگہ تیار کروں تو پھر آ کر تمہیں اپنے ساتھ لے لوں گا تاکہ جہاں میں ہوں تم بھی ہو۔ (۴) اور جہاں میں جاتا ہوں تم وہاں کی راہ جانتے ہو۔ (۵) حضرت توما نے آپ سے کہا  اے مولا ہم نہیں جانتے کہ آپ کہاں جاتے ہیں۔ پھر راہ کس طرح جانیں  ؟ (۶) آپ نے فرمایا کہ راہ، حق اور زندگی میں ہوں۔ کوئی میرے  وسیلہ کے بغیر پروردگار کے پاس نہیں آتا۔ (۷) اگر تم مجھے جانتے تو میرے پروردگار کو بھی جانتے۔ اب اسے جانتے ہو اور دیکھ لیا ہے۔ (۸)حضرت فلپس نے کہا  میں اے مولا پروردگار کو ہمیں دکھائیے۔ یہی ہمیں کافی ہے۔ (۹) آپ نے ا س سے فرمایا  اے فلپس  ! میں اتنی مدت  سے تمہارے ساتھ ہوں  کیا تم مجھے نہیں جانتے ؟ جس نے مجھے دیکھا اس نے پروردگار کو دیکھا۔ تم کیوں کر کہتے ہو کہ پروردگار کو ہمیں دکھا؟ (۱۰) کیا تم یقین نہیں کرتے کہ میں پروردگار میں ہوں اور پروردگار مجھ میں ہے  ؟ یہ باتیں جو میں تم سے کہتا ہوں  اپنی طرف سے نہیں کہتا لیکن پروردگار مجھ میں رہ کر اپنے کام کرتا ہے۔ (۱۱) میرا یقین کرو کہ میں پروردگار میں ہوں اور پروردگار مجھ میں۔ نہیں تو میرے کاموں ہی کے سبب سے میرا یقین کرو۔ (۱۲) میں تم سے سچ کہتا ہوں کہ  جو مجھ پر ایمان رکھتا ہے  یہ کام جو میں کرتا ہوں  وہ بھی کرے گا  بلکہ  ان سے بھی بڑے کام کرے گا کیونکہ میں پروردگار کے پاس جاتا ہوں۔ (۱۳) اور جو کچھ تم میرے نام سے چاہو گے میں وہی کروں گا تاکہ باپ (پروردگار )محبوب (سیدنا عیسیٰ ) میں عظمت پائے۔ (۱۴) اگر میرے نام سے مجھ سے کچھ چاہو گے تو میں وہی کروں گا۔ 
روحِ پاک کا وعدہ
(۱۵) اگر تم مجھ سے محبت رکھتے ہو تو میرے حکموں پر عمل کرو گے۔ (۱۶) اور میں پروردگار سے درخواست کروں گا تو وہ تمہیں دوسرا مددگار بخشے گا کہ ابد تک تمہارے ساتھ رہے۔ (۱۷) یعنی روحِ حق جسے دنیا حاصل نہیں کر سکتی کیونکہ نہ اسے دیکھتی اور نہ جانتی ہے۔ تم اسے جانتے ہو کیونکہ وہ تمہارے  ساتھ رہتا ہے اور تمہارے اندر ہو گا۔ (۱۸) میں تمہیں یتیم نہ چھوڑوں گا۔ میں تمہارے پاس آؤں گا۔ (۱۹) تھوڑی دیر باقی ہے  کہ دنیا مجھے پھر  نہ دیکھے گی مگر تم مجھے دیکھتے رہو گے۔ چونکہ  میں جیتا ہوں  تم بھی جیتے رہو گے۔ (۲۰) اس روز  تم جانو گے کہ میں اپنے پروردگار میں ہوں اور تم مجھ میں اور میں تم میں۔ (۲۱) جس کے پاس میرے حکم ہیں اور وہ ان پر عمل کرتا ہے  وہی مجھ سے محبت کرتا ہے اور جو مجھے محبت کرتا ہے وہ میرے پروردگار کا پیارا ہو گا اور میں اس سے محبت کروں گا  اور اپنے آپ کو اس پر ظاہر کروں گا۔ (۲۲) اس یہوداہ نے جو اسکریوتی نہ تھا آپ سے کہا اے مولا کیوں آپ اپنے کو ہم پر تو ظاہر کرنا چاہتے ہیں مگر دنیا پر نہیں۔ (۲۳) سیدنا عیسیٰ نے فرمایا اگر کوئی مجھ سے محبت کرے گا تو وہ میرے کلام پر عمل کرے گا اور میرا  پروردگار اس سے محبت کرے گا اور ہم اس کے پاس آئیں گے اور ا س کے ساتھ سکونت کریں گے۔ (۲۴) جو مجھ سے محبت نہیں کرتا وہ میرے کلام پر عمل نہیں کرتا اور جو کلام تم سنتے ہو وہ میرا نہیں  بلکہ پروردگار کا جس نے مجھے بھیجا۔ 
(۲۵) میں نے یہ باتیں تمہارے ساتھ رہ کر تم سے کہیں۔ (۲۶) لیکن مددگار یعنی روح پاک جسے پروردگار میرے نام سے بھیجے گا وہی تمہیں سب باتیں  سکھائے گا اور جو کچھ میں نے تم سے کہا وہ سب تمہیں یاد دلائے گا۔ (۲۷) میں تمہیں اطمینان دئیے جاتا ہوں۔ اپنا اطمینان تمہیں دیتا ہوں جس طرح دنیا دیتی ہے میں تمہیں اس طرح نہیں دیتا۔ تمہارا دل نہ گھبرائے اور نہ ڈرے۔ (۲۸) تم سن چکے  ہو میں نے تم سے کہا کہ جاتا ہوں اور تمہارے پاس پھر آتا ہوں۔ اگر تم مجھ سے محبت  کرتے تو اس بات سے کہ میں پروردگار  کے پاس جاتا ہوں  خوش ہوتے کیونکہ پروردگار مجھ سے بڑا ہے۔ (۲۹) اور اب میں نے تم سے اس کے ہونے  سے پہلے کہہ دیا ہے تاکہ جب ہو جائے تو تم یقین کرو۔ (۳۰) اس کے بعد میں تم سے بہت سی باتیں نہ کروں گا کیونکہ دنیا کا سردار آتا ہے ( یہاں دنیا کے سردار سے مراد  ابلیس مردود) اور مجھ میں اسکا کچھ نہیں۔ (۳۱) لیکن یہ اس لئے ہوتا ہے کہ  دنیا جانے کہ میں پروردگار سے محبت کرتا ہوں اور جس طرح پروردگار نے مجھے حکم دیا میں ویسا ہی کرتا ہوں۔ اٹھو یہاں سے چلیں۔ 


رکوع ۱۵: انگور کی حقیقی بیل

(۱) انگور کی حقیقی بیل میں ہوں اور میرا پروردگار باغبان ہے۔ (۲) جو ڈالی مجھ میں ہے اور پھل نہیں لاتی  اسے وہ کاٹ ڈالتا ہے اور جو پھل لاتی ہے اسے چھانٹتا ہے تاکہ زیادہ پھل لائے۔ (۳) ا ب تم اس کلام کے سبب سے جو میں نے تم سے کیا پاک ہو۔ (۴) تم مجھ میں قائم رہو اور میں تم میں۔ جس طرح  ڈالی اگر انگور کے درخت میں قائم نہ رہے تو اپنے آپ سے پھل  نہیں لا سکتی اسی طرح  تم بھی اگرمجھ میں قائم نہ رہو تو پھل نہیں لا سکتے۔ (۵) میں انگور کی بیل ہوں تم ڈالیاں ہو۔  جو مجھ میں قائم رہتا ہے اور میں اس میں وہی بہت پھل لاتا ہے کیونکہ مجھ سے جدا ہو کر تم کچھ نہیں کر سکتے۔ (۶) اگر کوئی مجھ میں قائم  نہ رہے تو وہ ڈالی کی طرح پھینک دیا جاتا اور سوکھ جاتا ہے اور لوگ انہیں جمع کر کے آگ  میں جھونک دیتے ہیں اور وہ جل جاتی ہیں۔ (۷) اگر تم مجھ میں قائم رہو اور میری  باتیں تم میں قائم  رہیں تو جو چاہو مانگو۔ وہ تمہارے لئے  ہو جائے گا۔ (۸) میرے پروردگار کی عظمت  اسی سے ہوتی ہے کہ تم بہت سے پھل لاؤ۔ جب ہی تم میرے پیروکار ٹھہرو گے۔ (۹) جیسے پروردگار  نے مجھ سے محبت  رکھی ویسے ہی میں نے تم سے محبت رکھی۔ تم  میری محبت  میں قائم رہو۔ (۱۰) اگر تم میرے  حکموں پر عمل کرو گے تو میری محبت  میں قائم  رہو گے  جیسے میں  نے اپنے پروردگار  کے حکموں پر عمل کیا ہے اور اس کی محبت میں قائم ہوں۔ (۱۱) میں نے یہ باتیں  اس لئے تم  سے کہی ہیں  کہ  میری خوشی تم میں  ہو اور تمہاری خوشی پوری ہو جائے۔ (۱۲) میرا حکم یہ ہے کہ  جیسے میں نے تم سے محبت کی تم بھی ایک دوسرے سے محبت کرو۔ (۱۳) اس سے زیادہ محبت کوئی شخص نہیں کرتا کہ اپنی جان اپنے دوستوں کے لئے دے دے۔ (۱۴) جو کچھ میں تم کو حکم دیتا ہوں  اگر تم اسے کرو  تو میرے دوست ہو۔ (۱۵) اب سے میں  تمہیں نوکر نہ کہوں گا کیونکہ نوکر نہیں جانتا کہ اس کا مالک  کیا کرتا ہے بلکہ تمہیں  میں نے دوست کہا ہے۔ اس لئے  کہ جو باتیں  میں نے اپنے پروردگار  سے سنیں  وہ سب تم کو بتا دیں۔ (۱۶) تم نے مجھے نہیں چنا بلکہ میں نے تمہیں چن لیا اور  تم کو مقرر کیا کہ جا کر پھل لاؤ اور تمہارا پھل قائم رہے تاکہ  میرے نام سے جو کچھ پروردگار سے مانگو وہ تم کو عطا کرے۔ (۱۷) میں تم کو ان باتوں کا حکم اس لئے دیتا ہوں کہ تم ایک دوسرے محبت کرو۔ 
دنیا کی عداوت
(۱۸) اگر دنیاتم سے عداوت رکھتی ہے تو تم جانتے ہو کہ اس نے تم سے پہلے مجھ سے بھی عداوت رکھی ہے۔ (۱۹) اگر تم دنیا کے ہوتے تو دنیا اپنوں کو عزیز  رکھتی لیکن چونکہ تم دنیا کے نہیں  بلکہ  میں نے تم کو دنیا میں سے  چن لیا ہے اس واسطے دنیا تم سے عداوت رکھتی ہے۔ (۲۰) جو بات میں نے تم سے کہی تھی اسے یاد رکھو کہ  نوکر اپنے مالک سے بڑا نہیں ہوتا۔ اگر انہوں نے مجھے ستایا تو تمہیں بھی ستائیں گے۔ اگر انہوں نے میری بات پر عمل کیا تو تمہاری  بات پر بھی عمل کریں گے۔ (۲۱) لیکن یہ سب کچھ وہ میرے نام کے سبب سے تمہارے ساتھ کریں گے کیونکہ وہ میرے بھیجنے  والے کو  نہیں  جانتے۔ (۲۲) اگر میں نہ آتا اور ان سے  کلام نہ کرتا تو وہ گنہگار ٹھہرتے لیکن اب ان کے پاس  ان کے  گناہ کا عذر نہیں۔ (۲۳)جو مجھ سے عداوت کرتا ہے وہ میرے  پروردگار سے بھی عداوت کرتا ہے (۲۴) اگر میں ان میں وہ کام نہ کرتا جو کسی دوسرے نے نہیں کئے تو وہ گنہگار نہ ٹھہرتے  مگر اب تو انہوں نے  مجھے اور میرے پروردگار دونوں کو دیکھا اور دونوں  سے عداوت رکھی۔ (۲۵)لیکن  یہ اس لئے ہوا کہ وہ قول پورا ہو جو ان کی شریعت  میں لکھا ہے کہ انہوں نے  مجھ سے مفت عداوت  کی۔ (۲۶) لیکن جب وہ مددگار آئے گا  جس کو میں تمہارے پا س پروردگار کی طرف سے بھیجوں گا  یعنی روحِ حق  جو پروردگار سے صادر ہوتا ہے تو وہ میری گواہی دے گا۔ (۲۷) اور تم بھی گواہ ہو کیونکہ شروع سے میرے ساتھ ہو۔ 


رکوع ۱۶

(۱) میں نے یہ باتیں  تم سے اس لئے  کہیں کہ تم ٹھوکر نہ کھاؤ۔ (۲) لوگ تم کو عبادت خانوں  سے خارج کر دیں گے بلکہ وہ وقت آتا ہے کہ جو کوئی  تم کو قتل کرے گا  وہ گمان کرے گا کہ میں پروردگار کی خدمت کرتا ہوں۔ (۳) اور وہ اس لئے  یہ کریں گے  کہ انہوں نے نہ پروردگار  کو جانا نہ مجھے۔ (۴) لیکن میں  نے یہ باتیں  اس لئے تم سے کہیں کہ  جب ان کا وقت آئے تو تم کو یاد آ جائے  کہ میں نے تم سے  کہہ دیا تھا اور میں نے شروع میں تم سے یہ باتیں  اس لئے نہ کہیں کہ میں تمہارے ساتھ تھا۔ 
روحِ پاک کا کام
(۵) مگر اب میں اپنے بھیجنے والے کے پاس جاتا ہوں اور تم میں سے کوئی مجھ سے نہیں پوچھتا کہ میں کہاں جاتا ہوں ؟ (۶) بلکہ  اس لئے کہ  میں نے یہ باتیں  تم سے کہیں  تمہارا دل غم سے بھر گیا۔ (۷) لیکن میں تم سے سچ کہتا ہوں کہ  میرا جانا تمہارے لئے فائدہ مند ہے کیونکہ اگر میں نہ جاؤں تو وہ مددگار تمہارے پاس نہ آئے گا لیکن اگر جاؤں گا تو اسے تمہارے پاس بھیج دوں گا۔ (۸) اور وہ آ کر دنیا کو گناہ اور پرہیزگاری اور عدالت  کے بارے میں قصور وار ٹھہرائے گا۔ (۹) گناہ کے بارے میں اس لئے  کہ وہ مجھ پر ایمان نہیں لاتے۔ (۱۰) پرہیزگاری کے بارے میں اس لئے  کہ میں پروردگار کے پاس جاتا ہوں اور تم مجھے پھر نہ دیکھو گے۔ (۱۱) عدالت کے بارے میں  اس لئے کہ دنیا کا سردار مجرم ٹھہرایا گیا ہے۔ (۱۲) مجھے تم سے اور بھی بہت سی باتیں  کہنا ہے مگر اب تم ان کی برداشت  نہیں کر سکتے۔ (۱۳)لیکن جب وہ یعنی روحِ حق آئے گا تو تم کو تمام سچائی کی راہ دکھائے گا۔ اس لئے  کہ وہ اپنی طرف سے نہ کہے گا لیکن جو کچھ سنے گا وہی کہے گا اور تمہیں آئندہ  کی خبریں دے گا۔ (۱۴) وہ میری بزرگی ظاہر کرے گا۔ اس لئے مجھے ہی سے حاصل کر کے تمہیں خبریں دے گا۔ (۱۵) جو کچھ  پروردگار  کا ہے وہ سب میرا ہے۔ اس لئے میں نے کہا وہ مجھ ہی سے حاصل کرتا ہے اور تمہیں خبریں دے گا۔ 
غم اور خوشی
(۱۶) تھوڑی دیر میں تم مجھے نہ دیکھو گے اور پھر تھوڑی دیر میں مجھے دیکھ لو گے۔ (۱۷) پاس آپ کے بعض صحابہ کرام نے آپس میں کہا یہ کیا  ہے جو وہ ہم سے فرما رہے ہیں  کہ تھوڑی دیر میں تم مجھے نہ دیکھو گے اور پھر تھوڑی دیر میں مجھے دیکھ لو گے اور یہ کہ اس لئے کہ میں پروردگار کے پاس جاتا ہوں ؟ (۱۸) پس انہوں نے  کہا تھوڑی دیر جو وہ فرما رہے ہیں  یہ کیا بات ہے ؟ ہم نہیں جانتے  کہ کیا فرما رہے ہیں۔ (۱۹) سیدنا عیسیٰ نے یہ جان کر کے وہ مجھ سے سوال کرنا چاہتے ہیں  ان سے کہا کیا تم آپس میں میری اس بات کی نسبت پوچھ پاچھ کرتے ہو کہ تھوڑی دیر میں تم مجھے نہ دیکھو گے اور پھر تھوڑی دیر میں مجھے دیکھ لو گے ؟ (۲۰) میں تم سے سچ کہتا ہوں کہ  تم تو روؤ گے اور ماتم کرو مگر دنیا خوش ہو گی۔ تم غمگین تو ہو گے لیکن تمہارا غم ہی خوشی بن جائے گا۔ (۲۱) جب عورت جننے لگتی ہے تو غمگین ہوتی ہے اس لئے کہ اس کے دکھ کی گھڑی آ پہنچی لیکن جب بچہ پیدا ہو چکتا ہے تو اس خوشی سے کہ دنیا میں ایک آدمی پیدا ہوا اس درد کو پھر یاد نہیں کرتی۔ (۲۲) پس تمہیں بھی اب تو غم ہے مگر میں تم سے پھر ملوں گا اور تمہارا دل خوش ہو گا اور تمہاری خوشی کوئی تم سے چھین نہ لے گا۔ (۲۳) اس دن تم مجھ سے کچھ نہ پوچھو گے۔ میں تم سے سچ کہتا ہوں کہ اگر پروردگار سے کچھ مانگو گے تو وہ میرے نام سے تم کو دے گا۔ (۲۴) اب تک تم نے میرے  نام سے کچھ نہیں مانگا۔ مانگو تو پاؤ گے تاکہ تمہاری خوشی پوری ہو جائے۔ 
دنیا پر فتح
(۲۵) میں نے یہ باتیں تم سے تمثیلوں میں کہیں۔ وہ وقت آتا ہے کہ پھر تم سے تمثیلوں  میں نہ کہوں گا بلک صاف صاف  تمہیں پروردگار کی خبر دوں گا۔ (۲۶)اس دن تم میرے نام سے مانگو گے اور میں تم سے یہ نہیں کہتا کہ پروردگار سے تمہارے لئے درخواست کروں گا۔ (۲۷) اس لئے کہ پروردگار تو آپ ہی تمہیں عزیز رکھتا ہے۔ کیونکہ تم نے مجھے عزیز رکھا ہے اور ایمان لائے ہو کہ میں پروردگار کی طرف سے نکلا ۔ (۲۸)میں پروردگار میں سے نکلا اور دنیا میں آیا ہوں۔ پھر دنیا سے رخصت ہو کر پروردگار کے پاس جاتا ہوں۔ (۲۹) آپ کے صحابہ کرام نے کہا دیکھئے اب تو آپ صاف صاف فرماتے ہیں اور کوئی تمثیل نہیں کہتے۔ (۳۰) اب ہم جان گئے آپ سب کچھ جانتے ہیں اور اسکے محتاج نہیں کہ کوئی آپ سے پوچھے۔ اس سبب سے ہم ایمان لاتے ہیں کہ پروردگار سے نکلے ہیں۔ (۳۱) سیدنا عیسیٰ مسیح نے فرمایا  تم اب ایمان لاتے ہو؟ (۳۲) دیکھو وہ گھڑی آتی ہے بلکہ  آ پہنچی کہ تم سب پراگندہ ہو کر اپنے اپنے گھر کی راہ لو گے اور مجھے اکیلا چھوڑ دو گے تو بھی میں اکیلا نہیں ہوں کیونکہ پروردگار  میرے ساتھ ہے۔ (۳۳) میں نے تم سے یہ باتیں اس لئے کہیں کہ تم مجھے میں اطمینان  پاؤ۔ دنیا میں مصیبت اٹھاتے ہو لیکن خاطر جمع رکھو میں دنیا پر غالب آیا ہوں۔ 


رکوع ۱۷: صحابہ کرام کے لئے دعا

(۱)سیدنا عیسیٰ نے یہ باتیں فرمائیں اور اپنی آنکھیں  آسمان کی طرف اٹھا کر کہا اے باپ (پروردگار) وہ گھڑی آ پہنچی۔ اپنے محبوب کی عظمت ظاہر کریں  تاکہ محبوب  آپ کی عظمت ظاہر کرے۔ (۲) چنانچہ آپ نے اسے ہر بشر پر اختیار دیا ہے  تاکہ  جنہیں آپ  نے اسے بخشا ہے ان سب کو وہ ہمیشہ کی زندگی دے۔ (۳) ہمیشہ کی زندگی  یہ ہے کہ  وہ آپ خدائے واحد اور برحق  کو اور عیسیٰ مسیح کو جسے آپ نے بھیجا ہے جانیں۔ (۴)جو کام آپ مجھے کرنے کو دیا تھا اس کو تمام کر کے میں نے زمین پر آپ  کی بزرگی ظاہر کی۔ (۵) اور اب اے پروردگار  آپ اس بزرگی سے جو میں دنیا کی پیدائش سے پیشتر آپ ساتھ رکھتا تھا مجھے اپنے ساتھ جلالی بنا دیں۔ (۶) میں نے آپ  کے نام کو ان آدمیوں پر ظاہر کیا جنہیں  آپ دنیا میں مجھے دیا۔ وہ آپ  کے تھے اور آپ  نے انہیں  مجھے دیا اور انہوں نے  آپ  کے کلام پر عمل کیا ہے۔ (۷) اب وہ جان گئے  کہ جو کچھ آپ  نے مجھے دیا ہے وہ سب آپ ہی طرف سے ہے۔ (۸) کیونکہ جو کلام آپ  نے مجھے پہنچایا وہ میں نے ان کو پہنچایا دیا اور انہوں نے  اس کو قبول کیا اور سچ جان لیا  کہ میں آپ  کی طرف سے نکلا ہوں اور وہ ایمان لائے کہ آپ ہی نے مجھے بھیجا۔ (۹) میں ان کے لئے درخواست کرتا ہوں میں دنیا کے لئے درخواست نہیں کرتا بلکہ ان کے لئے  جنہیں آپ نے مجھے دیا ہے کیونکہ وہ تیرے ہیں۔ (۱۰)اور  جو کچھ  میرا ہے وہ سب تیرا ہے اور تیرا ہے وہ میرا ہے اور ان سے میری بزرگی ظاہر ہوئی ہے۔ (۱۱) میں آگے کو دنیا میں نہ ہوں گا مگر یہ دنیا میں ہیں اور میں  آپ  کے پاس آتا ہوں۔ اے قدوس پروردگار اپنے اس نام کے وسیلہ سے جو آپ نے مجھے عطا کیا ہے ان کی حفاظت کر تاکہ وہ ہماری طرح ایک ہوں۔ (۱۲) جب تک میں ان کے ساتھ رہا میں نے تیرے اس نام کے وسیلہ سے جو تو نے مجھے عطا کیا ہے ان کی حفاظت  کی۔ میں نے ان کی نگہبانی  کی اور ہلاکت کے فرزند کے سوا ان میں سے کوئی  ہلاک نہ ہوا تاکہ کلام الٰہی کا لکھا ہوا پورا ہو۔ (۱۳) لیکن اب میں آپ پاس آتا ہوں اور یہ باتیں  میں کہتا ہوں تاکہ  میری خوشی انہیں پوری پوری حاصل ہو۔ (۱۴) میں نے آپ کا کلام انہیں پہنچا دیا اور دنیا نے ان سے عداوت  رکھی اس لئے کہ جس طرح  میں دنیا کا نہیں وہ بھی دنیا کے نہیں۔ (۱۵) میں یہ درخواست نہیں کرتا کہ تو انہیں دنیا سے اٹھا لے بلکہ  یہ کہ اس شریر سے ان کی حفاظت  کر۔ (۱۶) جس طرح  میں دنیا کا نہیں وہ بھی دنیا کے نہیں ۔ (۱۷) انہیں سچائی  کے وسیلہ سے مقدس کر۔ تیرا کلام سچائی ہے۔ (۱۸) جس طرح تو نے مجھے  دنیا میں بھیجا اسی طرح میں نے  بھی انہیں دنیا میں بھیجا۔ (۱۹) اور ان کی خاطر  میں اپنے آپ کو مقدس کرتا ہوں تاکہ وہ بھی سچائی  کے وسیلہ سے مقدس کئے جائیں۔ (۲۰)میں صرف  ان ہی کے لئے  درخواست نہیں کرتا بلکہ ان کے لئے بھی جو ان کے کلام کے وسیلہ سے مجھ پر ایمان لائیں گے۔ (۲۱) تاکہ وہ سب ایک ہوں یعنی جس طرح اے پروردگار آپ مجھ میں ہے اور میں آپ میں ہوں  وہ بھی ہم میں ہوں اور دنیا ایمان لائے  کہ تو ہی نے مجھے بھیجا۔ (۲۲) اور وہ عظمت  جو آپ نے مجھے عطا کی ہے میں نے انہیں دی  تاکہ وہ ایک ہوں جیسے ہم ایک ہیں۔ (۲۳) میں ان میں اور آپ مجھ میں تاکہ وہ کامل ہو کر ایک ہو جائیں اور دنیا جانے  کہ آپ ہی نے مجھے بھیجا اور جس طرح  کہ تو نے مجھ سے محبت رکھی ان سے بھی محبت رکھی۔ (۲۴) اے پروردگار  میں چاہتا ہوں کہ  کہ جنہیں  آپ نے مجھے دیا ہے جہاں میں ہوں وہ بھی میرے ساتھ ہوں تاکہ  میری اس بزرگی کودیکھیں جو تو نے مجھے دی ہے کیونکہ تو نے بنائے عالم سے پیشتر مجھ سے محبت رکھی۔ (۲۵) اے عادل پروردگار دنیا نے آپ  کو نہیں جانا مگر میں نے آپ جانا اور انہوں نے  بھی جانا کہ آپ نے مجھے بھیجا۔ (۲۶) اور میں نے انہیں  آپ  کے نام سے واقف  کیا اور کرتا رہوں گا تاکہ جو  محبت آپ کو مجھ سے تھی وہ ان میں  ہو اور میں ان میں ہوں۔

 
 
رکوع ۱۸: سیدنا عیسی ٰ مسیح کی گرفتاری

(۱) سیدنا عیسی ٰ جب یہ باتیں فرما چکے تو اپنے صحابہ کرام کے ساتھ قدرون کے نالے کے پار تشریف لے گئے۔ وہاں ایک  باغ تھا۔ اس میں  آپ اور آپ کے صحابہ کرام  داخل ہوئے۔ (۲) اور آپ کا پکڑوانے والا   یہوداہ  بھی اس جگہ کو جانتا تھا کیونکہ  آپ اکثر اپنے صحابہ کرام کے ساتھ وہاں تشریف لے جایا کرتا تھے۔ (۳)پس یہوداہ سپاہیوں کی پلٹن اور امام اعظم اور دینی علماؤں سے پیادے لے کر  مشعلوں اور چراغوں اور ہتھیاروں کے ساتھ  وہاں آیا۔ (۴) سیدنا عیسیٰ نے ان سب باتوں  کو جو آپ کے ساتھ ہونے والی تھیں جان کر باہر نکلے اور ان سے فرمایا کہ کسے ڈھونڈتے ہو؟ (۵) انہوں نے جواب دیا عیسی ٰ ناصری کو۔ آپ نے ان سے فرمایا  میں ہی ہوں اور آپ کا پکڑوانے والا یہوداہ ان کے ساتھ کھڑا تھا۔ (۶) آپ کے یہ فرماتے ہی کہ میں ہی ہوں  وہ پیچھے ہٹ کر زمین پر گرے پڑے۔ (۷) پس آپ نے ان سے فرمایا تم کسے ڈھونڈتے ہو؟ انہوں نے کہا عیسیٰ ناصری کو۔ (۸) سیدنا عیسیٰ نے ان سے فرمایا  کہ میں تم سے کہہ چکا ہوں میں ہی ہوں۔ پس اگر مجھے ڈھونڈتے ہو تو انہیں جانے دو۔ (۹) یہ آپ نے اس لئے فرمایا کہ  آپ کا وہ قول پورا ہو کہ  جنہیں تو نے مجھے دیا میں نے ان میں سے کسی کو بھی نہ کھویا۔ (۱۰) پس شمعون  پطرس نے تلوار جو اس کے پاس تھی کھینچی اور امام اعظم  کے نوکر  پر چلا کر اس کا دہنا کان اڑا دیا۔ اس نوکر کا نام ملخس تھا۔ (۱۱) سیدنا عیسیٰ نے حضرت پطرس سے فرمایا کہ تلوار کو میان میں رکھو۔ جو پیالہ پروردگار نے مجھ کو دیا کیا میں اسے نہ پیوں ؟
سیدنا عیسیٰ مسیح امام اعظم حنا کے سامنے 
(۱۲) تب سپاہیوں اور ان کے صوبہ دار اور یہودیوں کے پیادوں نے سیدنا عیسیٰ کو پکڑ کر باندھ لیا۔ (۱۳) اور پہلے آپ کو حنا کے پاس لے گئے  کیونکہ  وہ اس بر س کے  امام اعظم کائفا کا سسر تھا۔ (۱۴) یہ وہی کائفا تھا جس نے یہودیوں کو صلاح دی تھی کہ  امت کے واسطے ایک آدمی کا مرنا بہتر ہے۔ 
حضرت پطرس کا انکار
(۱۵) اور حضرت شمعون پطرس سیدنا عیسیٰ کے پیچھے ہو لئے اور ایک اور صحابی بھی۔ یہ صحابی امام اعظم کا جان پہچان  تھا اور سیدنا عیسیٰ کے ساتھ امام اعظم کے دیوان خانہ میں گیا۔ (۱۶) لیکن حضرت  پطرس  دروازہ پر باہر کھڑے رہے۔ پس وہ صحابی جو امام اعظم کا جان پہچان تھا باہر نکلے اور دربان عورت سے کہہ کر حضرت پطرس کو اندر لے گئے۔ (۱۷)اس لونڈی نے جو دربان تھی حضرت پطرس سے کہا تم بھی اس شخص کے صحابیوں میں سے ہو؟ حضرت پطرس نے کہا  میں نہیں ہوں۔ (۱۸) نوکر اور پیادے جاڑے کے سبب سے  کوئلے دہکا کر کھڑے تاپ رہے تھے اور حضرت پطرس بھی ان کے ساتھ کھڑے تا پ رہے تھے۔ 
صدر عدالت کے سامنے 
(۱۹) پھر امام اعظم نے سیدنا عیسیٰ سے ان کے صحابہ کرام اور ان کی تعلیم کی بابت پوچھا۔ (۲۰) سیدنا عیسی ٰ نے فرمایا کہ میں نے دنیا سے علانیہ باتیں کی ہیں۔ میں نے ہمیشہ  عبادت خانوں اور بیت اللہ  میں جہاں سب یہودی جمع ہوتے ہیں تعلیم دی اور پوشیدہ کچھ نہیں کہا۔ (۲۱) تم مجھ سے کیوں پوچھتے ہو؟ سننے والوں سے پوچھو کہ میں نے ان سے کیا کہا۔ دیکھو ان کو معلوم ہے کہ میں نے کیا کیا۔ (۲۲) جب آپ  نے فرمایا تو پیادوں میں سے ایک شخص نے جو پاس کھڑا تھا آپ کے منہ مبارک پر طمانچہ مار کر کہا تم امام اعظم کو ایسے جواب دیتے ہو؟ (۲۳) سیدنا عیسیٰ نے اسے فرمایا کہ اگر میں نے برا کہا تو اس برائی پر گواہی دو اور اگر اچھا کہا تو مجھے مارتے کیوں ہو؟ (۲۴) پس حنا نے آپ کو بندھا ہوا امام اعظم کائفا کے پاس بھیج دیا۔ 
حضرت پطرس کا دو بارہ انکار
(۲۵) حضرت شمعون پطرس کھڑے آ گ تاپ رہے تھے۔ پس انہوں نے اس سے کہا  کیا تم بھی اسکے صحابیوں میں سے ہو؟ آپ نے انکار کر کے کہا میں نہیں جانتا۔ (۲۶) جس شخص کا حضرت پطرس نے کان اڑایا تھا اس کے ایک رشتہ دار نے جو امام اعظم کا نوکر تھا کہا میں نے تمہیں اس کے ساتھ باغ میں نہیں دیکھا ؟ (۲۷) حضرت پطرس نے پھر انکار کیا اور فوراً  مرغ نے بانگ دی۔ 
پیلاطس کے سامنے پیشی
(۲۸) پھر وہ سیدنا عیسی ٰ کو  کائفا کے پاس سے قلعہ کو لے گئے اور صبح کا وقت  تھا اور وہ خود قلعہ میں نہ گئے  تاکہ ناپاک نہ ہوں بلکہ فسح کھائیں۔ (۲۹) پس پیلاطس  نے ان کے پاس  باہر آ کر کہا تم اس آدمی پر کیا الزام لگاتے ہو؟ (۳۰) انہوں نے  جواب میں اس سے کہا  کہ اگر یہ بدکار نہ ہوتا تو ہم اسے تیرے  حوالہ نہ کرتے۔ (۳۱) پیلاطس  نے ان سے کہا  اسے لے جا کر  تم ہی اپنی شریعت  کے موافق اس کا فیصلہ کرو۔ یہودیوں نے  اس سے کہا ہمیں روا نہیں کہ کسی کو جان سے ماریں۔ (۳۲) یہ اس لئے ہوا کہ سیدنا عیسیٰ کی وہ بات پوری ہو  جو آپ نے اپنی شہادت کے طریق  کی طرف اشارہ کر کے فرمائی تھی۔ 
(۳۳) پس پیلاطس قلعہ میں پھر داخل ہوا اور سیدنا عیسیٰ مسیح کو بلا کر آپ سے کہا  کیا تم یہودیوں کے بادشاہ ہو؟ (۳۴) سیدنا عیسی ٰ نے فرمایا کہ تم یہ بات خود ہی کہتے ہو یا اوروں  نے میرے حق میں تم سے کہی ؟ (۳۵) پیلاطس نے جواب دیاکیا میں یہودی  ہوں ؟ تمہاری ہی قوم اور امام اعظم  نے تم کو میرے حوالہ کیا۔ تم نے کیا کیا ہے ؟ (۳۶) سیدنا عیسیٰ نے فرمایا کہ میری بادشاہی اس دنیا کی نہیں اگر میری بادشاہی دنیا کی ہوتی تو میرے خادم لڑتے تاکہ  میں یہودیوں کے حوالہ نہ کیا جاتا۔ مگر اب میری  بادشاہی یہاں کی نہیں۔ (۳۷) پیلاطس  نے آپ سے کہا  پس کیا تم بادشاہ ہو؟سیدنا عیسی ٰ نے فرمایا تم خود کہتے کہ میں بادشاہ ہوں۔ میں اس لئے پیدا ہوا اور اس واسطے  دنیا میں آیا ہوں  کہ حق پر گواہی دوں۔ جو کوئی حقانی ہے میری آواز سنتا ہے۔ (۳۸) پیلاطس نے جواب آپ سے کہا حق کیا ہے ؟ 
سزائے موت کا حکم
یہ کہہ کر وہ یہودیوں کے پاس پھر باہر گیا اور ان سے کہا کہ میں ا سکا کچھ جرم نہیں پاتا۔ (۳۹) مگر تمہارا دستور ہے کہ میں فسح پر تمہاری خاطر ایک آدمی چھوڑ دیا کرتا ہوں۔ پس کیا تم کو منظور ہے کہ میں تمہاری خاطر یہودیوں کے بادشاہ کو چھوڑ دوں ؟ (۴۰) انہوں نے چلا کر پھر کہا اس کو نہیں بلکہ برابا کو۔ اور برابا ایک ڈاکو تھا۔

 
رکوع ۱۹

(۱)اس پر پیلاطس نے سیدنا عیسیٰ مسیح کو لے کر کوڑے لگوائے۔ (۲) اور سپاہیوں نے کانٹوں کا تاج بنا کر آپ کے سرِ مبارک پر رکھا اور آپ کو ارغوانی پوشاک پہنائی۔ (۳) اور آپ کے پاس آ کر کہنے لگے اے یہودیوں کے بادشاہ آداب اور آپ کے طمانچے بھی مارے۔ (۴) پیلاطس نے پھر باہر جا کر لوگوں سے کہا کہ دیکھو میں اسے تمہارے باہر لے آتا ہوں تاکہ تم جانوکہ میں اس کا کچھ جرم نہیں پاتا۔ (۵) سیدنا عیسی ٰ کانٹوں کا تاج رکھے اور ارغوانی پوشاک پہنے باہر آئے اور پیلاطس نے ان سے کہا دیکھو یہ آدمی۔ (۶) جب امام اعظم اور پیادوں نے آپ کو دیکھا تو چلا کر کہا مصلوب کرو مصلوب۔ پیلاطس نے ان سے کہا کہ تم ہی اسے لے جاؤ اور مصلوب کرو کیونکہ  میں اس کا کچھ جرم نہیں پاتا۔ (۷) یہودیوں نے اسے جواب دیا کہ ہم اہل شریعت ہیں اور شریعت کے موافق وہ  واجب القتل ہے کیونکہ اس نے اپنے آپ کو ابن اللہ بنایا۔ (۸) جب پیلاطس  نے یہ بات سنی تو اور بھی ڈرا۔ (۹) اور پھر قلعہ  میں جا کر  سیدنا عیسیٰ سے کہا تم کہاں کے ہو؟ مگر آپ نے اسے جواب نہ دیا۔ (۱۰) پس پیلاطس نے آپ سے کہا تم مجھ سے بولتے نہیں ؟ کیا تم نہیں جانتے کہ مجھے تم کو چھوڑ دینے کا اختیار اور مصلوب کرنے کا بھی اختیار ہے ؟ (۱۱)سیدنا عیسی ٰ نے اسے فرمایا اگر تمہیں اوپر سے نہ دیا جاتا تو تمہارا مجھ پر اختیار نہ ہوتا۔ اس سبب سے جس نے مجھے  تمہارے حوالہ کیا اس کا گناہ زیادہ ہے۔ (۱۲) اس پر پیلاطس  آ پ کو چھوڑ دینے کی کوشش کرنے لگا مگر یہودیوں  نے چلا کر کہا اگر تم اس کو چھوڑ دیتے ہو تو قیصر کے خیر خواہ نہیں۔ جو کوئی اپنے آپ کو بادشاہ بناتا ہے  وہ قیصر کا مخالف ہے۔ (۱۳) پیلاطس یہ باتیں سن کر  سیدنا عیسیٰ کو باہر لایا اور اس جگہ جو چبوترہ اور عبرانی میں گبتا کہلاتی ہے  تخت عدالت پر بیٹھا۔ (۱۴) یہ فسح کی تیاری  کا دن اور چھٹے گھنٹے  کے قریب تھا۔ پھر اس نے یہودیوں سے کہا دیکھو یہ تمہارا بادشاہ۔ (۱۵) پس وہ چلائے کہ لے جاؤ، لے جاؤ  اسے مصلوب کرو۔ پیلاطس نے ان سے کہا  کیا میں تمہارے بادشاہ کو مصلوب کروں ؟ امام اعظم نے جواب دیا کہ قیصر کے سوا ہمارا کوئی بادشاہ نہیں۔ (۱۶) اس پر اس نے آپ کو ان کے حوالہ کیا کہ مصلوب کیا جائیں۔ 
تصلیب
پس وہ آپ کو لے گئے۔ (۱۷) اور آپ اپنی صلیب آپ اٹھائے ہوئے اس جگہ تک باہر گئے جو کھوپڑی کی جگہ کہلاتی ہے۔ جس کا ترجمہ  عبرانی  میں گلگتا ہے۔ (۱۸) وہاں انہوں نے  آپ اور آپ کے ساتھ اور دو شخصوں کو مصلوب کیا۔ ایک کو بائیں طرف دوسرے کو دائیں طرف اور آپ بیچ میں۔ (۱۹) اور پیلاطس  نے ایک کتابہ لکھا کر صلیب پرلگا دیا۔ اس میں لکھا تھا عیسیٰ ناصری یہودیوں کا بادشاہ۔ (۲۰) اس کتابہ  کو بہت سے یہودیوں نے پڑھا۔ اس لئے کہ وہ مقام جہاں سیدنا عیسیٰ مصلوب ہوئے  شہر کے نزدیک تھا اور وہ عبرانی، لاطنی اور یونانی میں لکھا ہوا تھا۔ (۲۱) پس یہودیوں  کے امام اعظم  نے پیلاطس سے کہا کہ یہودویوں کا بادشاہ نہ لکھ بلکہ یہ کہ اس نے کہا میں یہودیوں کا بادشاہ ہوں۔ (۲۲) پیلاطس نے جواب دیا کہ میں نے جو لکھ دیا وہ لکھ دیا۔ 
(۲۳) جب سپاہی سیدنا عیسیٰ کو مصلوب کر چکے تو آپکے کپڑے لے کر چار حصے کئے۔ ہر سپاہی  کے لئے  ایک حصہ اور آپ کا کرتہ بھی لیا۔ یہ کرتہ بن سلاسر بنا ہوا تھا۔ (۲۴) اس لئے انہوں نے آپس میں کہا کہ اسے پھاڑیں نہیں بلکہ  اس پر قرعہ ڈالیں تاکہ معلوم ہو کہ کس کا نکلتا ہے۔ یہ اس لئے ہوا کہ  وہ نوشتہ پورا ہو کہتا ہے کہ 
انہوں نے میرے کپڑے بانٹ لئے 
اور میری پوشاک پر قرعہ ڈالا۔ 
چنانچہ سپاہیوں نے ایسا ہی کیا۔ (۲۵) اور آپ کی صلیب کے پاس آپ کی والدہ ماجدہ حضرت مریم صدیقہ اور ان کی بہن ، مریم کلوپاس  کی بیوی اور مریم مگدلینی کھڑی تھیں۔ (۲۶) سیدنا عیسیٰ نے اپنی ماں اور ایک صحابی کو جس سے آپ محبت کرتے تھے پاس کھڑے دیکھ کر والدہ سے فرمایا کہ اماں جان دیکھئے آپ کا بیٹا یہ ہے۔ (۲۷) پھر  صحابی سے فرمایا دیکھو تمہاری والدہ یہ ہے اور اسی وقت سے وہ صحابی حضرت مریم کو اپنے گھر گیا۔ 
سیدنا عیسیٰ مسیح کی شہادت
(۲۸) اس کے بعد جب سیدنا عیسیٰ نے جان لی کہ اب سب باتیں  تمام ہوئیں  تاکہ نوشہ پورا ہو تو فرمایا کہ  میں پیاسا ہوں۔ (۲۹) وہاں سرکہ سے بھرا ہوا ایک برتن رکھا تھا۔ پس انہوں نے  سرکہ میں بھگوئے ہوئے  سپنج کو زوفے کی شاخ پر رکھ کر آپ کے منہ سے لگایا۔ (۳۰) پس جب سیدنا عیسیٰ نے وہ سرکہ پیا تو فرمایا تمام ہوا اور سر جھکا کر جان دے دی۔ 
(۳۱) پس چونکہ تیاری کا دن تھا یہودیوں نے پیلاطس سے درخواست کی کہ ان کی ٹانگیں توڑ دی جائیں اور لاشیں  اتار لی جائیں  تکہ سبت کے دن صلیب پر نہ رہیں کیونکہ وہ سبت ایک خاص دن تھا۔ (۳۲) پس سپاہیوں نے آ کر پہلے اور دوسرے شخص کی ٹانگیں توڑیں جو آپ کے ساتھ مصلوب ہوئے تھے۔ (۳۳) لیکن جب انہوں نے  سیدنا عیسیٰ کے پاس آ کر دیکھا کہ آپ مر چکے ہیں تو آ پکی ٹانگیں نہ توڑیں۔ (۳۴) مگر  ان میں سے ایک سپاہی نے بھالے سے آپ کی پسلی چھیدی اور فی الفور اس سے خون اور پانی بہ نکلا۔ (۳۵) جس نے یہ دیکھا اس نے شہادت دی ہے اور اس کی شہادت سچی ہے اور وہ جانتا ہے کہ سچ کہتا ہے تاکہ تم بھی ایمان لاؤ۔ (۳۶) یہ باتیں  اس  لئے ہوئیں  کہ یہ نوشتہ پورا ہو کہ  اس کی کوئی ہڈی نہ توڑی جائے گی۔ (۳۷)پھر ایک اور نوشتہ کہتا ہے کہ  جسے انہوں نے چھیدا اس پر نظریں گے۔ 
سیدنا عیسیٰ مسیح کی تدفین
(۳۸)ان باتوں کے بعد ارمتیہ کے رہنے والے یوسف نے جو سیدنا عیسی ٰ کا پیروکار تھا (لیکن یہودیوں کے ڈر سے خفیہ طور پر ) پیلاطس سے اجازت چاہی کہ سیدنا عیسی ٰ کا بدنِ مبارک  لے جائے۔ پیلاطس نے اجازت دی۔ پس وہ آ کر آپ کا بدنِ مبارک لے گئے۔ (۳۹) اور نیکدیمس بھی آیا۔ جو پہلے سیدنا عیسی ٰ کے پاس رات کو گیا تھا اور پچاس سیر کے قریب مر اور عود ملا ہو الایا۔ (۴۰) پس انہوں نے  سیدنا عیسیٰ کا بدنِ مبارک لے کر اسے سوتی کپڑے میں خوشبو دار چیزوں  کے ساتھ کفنایا جس طرح کہ یہودیوں میں فن کرنے کا دستور ہے۔ (۴۱) اور جس جگہ آپ مصلوب ہوئے وہاں ایک باغ تھا اور اس باغ میں ایک نئی قبر تھی جس میں کبھی کوئی نہ رکھا گیا تھا۔ (۴۲) پس انہوں نے یہودیوں کی تیاری کے دن کے باعث سیدنا عیسیٰ کو وہیں رکھ دیا کیونکہ یہ قبر نزدیک تھی۔ 


رکوع ۲۰: خالی قبر

(۱)ہفتہ کے پہلے دن مریم مگدلینی ایسے تڑکے  کہ ابھی اندھیرا ہی تھا قبر پر آئی اور پتھر کو قبر سے ہٹا ہوا دیکھا۔ (۲) پس وہ شمعون پطر س اور اس دوسرے صحابی کے پاس جسے سیدنا عیسیٰ عزیز رکھتے تھے دوڑی ہوئی گئی اور ان سے کہا  کہ مولا کو قبر سے نکال کر لے گئے اور ہمیں  معلوم نہیں کہ  انہیں کہاں رکھ دیا۔ (۳) پس حضرت پطرس اور وہ صحابی نکل کر قبر کی طرف چلے۔ (۴) اور دونوں  ساتھ ساتھ  دوڑے مگر دوسرا صحابی حضرت پطرس  سے آگے بڑھ کر  قبر پر پہلے پہنچا۔ (۵) اس نے جھک کر نظر کی اور سوتی کپڑے پڑے ہوئے  دیکھے مگر اندر نہ گیا۔ (۶) شمعون  پطرس  اس کے پیچھے پیچھے پہنچے اور قبر کے اندر جا کر دیکھا کہ سوتی کپڑے پڑے ہیں۔ (۷) اور وہ رومال جو سیدنا عیسیٰ کے سر سے بندھا ہوا تھا  سوتی کپڑوں کے ساتھ نہیں بلکہ لپٹا ہوا ایک جگہ الگ پڑا ہے۔ (۸) اس پر دوسرا  صحابی  بھی جو پہلے  قبر پر آیا تھا اندر گیا اور اس نے دیکھ کر یقین کیا۔ (۹) کیونکہ وہ اب تک  اس نوشتہ کو نہ جانتے تھے  جس کے مطابق  آپ کا مردوں میں سے جی اٹھنا ضرور تھا۔ (۱۰) پس یہ صحابی اپنے گھر کو واپس گئے۔ 
مریم مگدلینی  پر ظہور
(۱۱) لیکن مریم باہر قبر کے پاس کھڑی روتی رہی اور جب روتے روتے قبر کی طرف جھک کر اندر نظر کی (۱۲) دو فرشتوں  کو سفید پوشاک پہنے ہوئے  ایک کو سرہانے اور دوسرے کو پینتانے بیٹھے دیکھا جہاں  سیدنا عیسیٰ  کا بدن مبارک پڑ ا تھا۔ (۱۳) انہوں نے  اس سے کہا اے خاتون  تم کیوں روتی ہو؟  اس نے ان سے کہا اس لئے کہ میرے مولا کو اٹھا لے گئے ہیں اور معلوم نہیں کہ انہیں کہاں رکھا ہے۔ (۱۴) یہ کہہ کر وہ پیچھے پھری اور سیدنا عیسیٰ کو کھڑے دیکھا اور نہ پہچانا  کہ یہ آپ ہیں۔ (۱۵) آپ نے ا س سے فرمایا اے خاتون تم کیوں روتی ہو؟ کس کو ڈھونڈتی ہو۔ اس نے باغبان سمجھ کر  آپ سے کہا میاں اگر تم نے اس کو یہاں سے اٹھایا ہو تو مجھے بتا دے کہ اسے کہاں رکھا ہے تاکہ میں  اسے لے جاؤں۔ (۱۶) سیدنا عیسیٰ نے اس سے فرمایا مریم ! اس نے مڑ کر  آپ سے عبرانی زبان میں کہا ربونی، یعنی اے استاد۔ (۱۷) سیدنا عیسیٰ  نے اس سے فرمایا  مجھے نہ چھو کیونکہ میں اب تک پروردگار کے پاس اوپر نہیں گیا لیکن میرے بھائیوں  کے پاس جا کر ان سے کہو کہ میں اپنے پروردگار اور تمہارے پروردگار اور اپنے خدا اور تمہارے خدا کے پاس اوپر جاتا ہوں۔ (۱۸) مریم مگدلینی نے آ کر صحابہ کرام کو خبر دی کہ میں نے مولا کو دیکھا اور انہوں نے مجھ سے باتیں کہیں۔ 
جی اٹھنے کے بعد صحابہ کرام پر ظہور
(۱۹) پھر اسی دن جو ہفتہ کاپہلا دن تھا شام کے وقت جب وہاں کے دروازے جہاں صحابہ کرام تھے یہودیوں کے ڈر سے بند تھے سیدنا عیسیٰ آ کر بیچ میں کھڑے ہوئے اور ان سے فرمایا اسلام وعلیکم۔ (۲۰) اور یہ کہہ کر آپ نے اپنے ہاتھوں اور پسلی کو انہیں دکھایا۔ پس صحابہ کرام آپ کو دیکھ کر خوش ہوئے۔ (۲۱) سیدنا عیسیٰ نے پھر ان سے فرمایا تمہاری سلامتی ہو۔ جس طرح پروردگار نے مجھے بھیجا ہے اسی طرح میں بھی تمہیں بھیجتا ہوں۔ (۲۲) اور یہ کہہ کر ان پر پھونکا اور ان سے کہا روح القدس لو۔ (۲۳) جن کے گناہ تم بخشو ان کے بخشے گئے ہیں۔ جن کے گناہ تم قائم رکھو ان کے قائم رکھے گئے ہیں۔ 
سیدنا عیسی ٰ، مسیح اور حضرت توماؑ 
(۲۴) مگر ان بارہ میں سے ایک شخص یعنی توما جسے توام کہتے ہیں  سیدنا عیسیٰ کے آنے کے وقت ان کے ساتھ نہ تھا۔ (۲۵) پس باقی صحابہ کرام اسے کہنے لگے کہ ہم نے مولا کو دیکھا ہے مگر اس نے ان سے کہا جب تک میں اس کے ہاتھوں میں میخوں کے سوراخ نہ دیکھ لو اور میخوں کے سوراخوں میں اپنی انگلی  نہ ڈال لوں اور اپنا ہاتھ  اس کی پسلی میں نہ ڈال لوں ہر گز یقین نہ کروں گا۔ 
 (۲۶) آٹھ روز کے بعد جب صحابہ کرام پھر اندر تھے اور توما ان کے ساتھ تھا اور دروازہ بند تھے سیدنا عیسیٰ نے آ کر اور بیچ میں کھڑے ہو کر فرمایا تمہاری سلامتی ہو۔ (۲۷) پھر آپ نے توما سے فرمایا اپنی انگلی پاس لا ؤ میرے ہاتھوں کو دیکھو اور اپنا ہاتھ پاس لا کر میری پسلی میں ڈالو اور بے اعتقاد نہ ہو بلکہ اعتقاد رکھو۔ (۲۸)توما نے جواب میں آپ سے کہا اے میرے مولا اے میرے پروردگار۔ (۲۹) سیدنا عیسی ٰ نے اس سے فرمایا تم تو مجھے دیکھ کر ایمان لائے ہو۔ باعث برکت وہ ہیں  جو بغیر دیکھے ایمان لائے۔ 
(۳۰)اور سیدنا عیسیٰ مسیح نے اور بہت سے معجزے صحابہ کرام کے سامنے دکھائے جو اس کتاب میں لکھے نہیں گئے۔ (۳۱) لیکن یہ اس لئے لکھے گئے کہ تم ایمان لاؤ کے سیدنا عیسیٰ ہی ابن اللہ ہیں اور ایمان لا کر اس کے نام سے زندگی پاؤ۔ 


رکوع ۲۱: سات صحابہ کرام پر ظہور

(۱) ان باتوں کے بعد سیدنا عیسیٰ نے پھر اپنے  آپ کو تبریاس کی جھیل کے کنارے صحابہ کرام پر ظاہر کیا اور اس طرح  ظاہر کیا۔ (۲) شمعون پطرس اور تو ما جو توام کہلاتا ہے اور نتن ایل جو قانائے گلیل  کا تھا اور زبدی کے بیٹے اور آپ کے صحابہ کرام میں سے دو اور شخص جمع تھے۔ (۳) شمعون پطرس  نے ان سے کہا  میں مچھلی کے شکار کو جاتا ہوں۔ انہوں نے  اس سے کہا ہم بھی تمہارے ساتھ چلتے ہیں۔ وہ نکل کر کشتی پر سوار ہوئے  مگر اس رات کچھ نہ پکڑا۔ (۴) اور صبح ہوتے ہی سیدنا عیسیٰ کنارے پر آ کھڑا ہوئے مگر صحابہ کرام نے پہچانا  کہ یہ آپ ہیں۔ (۵) پس سیدنا عیسیٰ نے ان سے فرمایا بچو تمہارے پاس کچھ کھانے کو ہے ؟ انہوں نے جواب دیا  کہ نہیں۔ (۶) آپ نے ان سے فرمایا کشتی  کی دہنی طرف  جال ڈالو تو پکڑو گے۔ پس انہوں نے  ڈالا اور مچھلیوں  کی کثرت سے پھر کھینچ نہ سکے۔ (۷) اس لئے اس صحابی سے جسے سیدنا عیسیٰ محبت کرتے  تھے پطرس سے کہا یہ تو مولا ہیں۔ پس شمعون پطرس  نے یہ سن کر  کہ مولا ہیں کرتا کمر سے باندھا کیونکہ وہ ننگا تھا اور جھیل میں کود پڑا۔ (۸) اور باقی  صحابہ چھوٹی کشتی پر  سوار مچھلیوں  کا جال کھینچتے  ہوئے آئے  کیونکہ  وہ کنارے سے کچھ دور نہ تھے بلکہ تخمیناً  دو سو ہاتھ کا فاصلہ تھا۔ (۹) جس وقت کنارے پر اترے تو انہوں نے  کوئلوں کی آگ اور اس پر مچھلی  رکھی ہوئی اور روٹی دیکھی۔ (۱۰) سیدنا عیسیٰ  نے ان سے فرمایا  جو مچھلیاں  تم نے ابھی پکڑی ہیں ان میں سے کچھ لاؤ۔ (۱۱) شمعون پطرس نے چڑھ کر ایک سو تریپن مچھلیوں سے بھرا ہوا جال کنارے  پر کھینچا  مگر باوجود  مچھلیوں کی کثرت کے جال نہ پھٹا۔ (۱۲) سیدنا عیسی ٰ نے ان سے فرمایا  آؤ کھانا کھا لو اور صحابہ کرام میں سے کسی کو جرات نہ ہوئی  کہ آپ سے پوچھتے کہ آپ کون ہیں ؟ کیونکہ وہ جانتے تھے کہ مولا ہی ہیں۔ (۱۳) سیدنا عیسیٰ آئے اور روٹی لے کر انہیں دی۔ اسی طرح مچھلی بھی دی۔ (۱۴) سیدنا عیسیٰ مردوں میں سے جی اٹھنے کے بعد یہ تیسری بارہ صحابہ کرام پر ظاہر ہوئے۔ 
سیدنا عیسیٰ مسیح اور حضرت پطرسؑ
(۱۵) اور جب کھانا کھا چکے تو سیدنا عیسیٰ نے حضرت شمعون پطرس سے فرمایا اے شمعون یوحنا کے بیٹے  کیا تم ان سے زیادہ مجھ سے محبت کرتے ہو؟ اس نے آپ سے کہا ہاں مولا آپ تو جانتے ہی ہیں کہ میں آپ کو عزیز رکھتا ہوں۔ آپ نے اس فرمایا تم میرے برے چراؤ۔ (۱۶) آپ نے دوبارہ اس سے فرمایا اے شمعون یوحنا کے بیٹے کیا تم مجھ سے محبت کرتے ہو؟ اس نے کہا ہاں مولا  آپ تو جانتے ہی ہیں کہ میں آپ کو عزیز رکھتا ہوں۔ آپ نے اس سے فرمایا تم میری بھیڑوں کی گلہ بانی کرو۔ (۱۷) آپ نے تیسری بار  اس سے فرمایا اے شمعون یوحنا کے بیٹے کے کیا تم مجھے عزیز رکھتے ہو؟چونکہ  آپ نے تیسری بار اس سے فرمایا کیا تم مجھے عزیز رکھتے ہو   اس  سبب سے  حضرت پطرس  نے دلگیر  ہو کر آپ سے کہا اے مولا آپ تو سب کچھ جانتے ہیں۔ آپ کو معلوم ہے کہ میں آپ کو عزیز رکھتا ہوں۔ سیدنا عیسیٰ نے فرمایا تم میری بھیڑیں چراؤ۔ (۱۸) میں تم سے سچ کہتا ہوں  کہ جب تم جوان تھے تو آپ ہی اپنی کمر باندھتے تھے اور جہاں چاہتے تھے پھرتے تھے مگر جب تم بوڑھے ہو گے تو اپنے ہاتھ لمبے  کرو گے اور دوسرا شخص تمہاری کمر باندھے گا  اور جہاں  تم نہ چاہو وہاں تمہیں لے جائیگا۔ (۱۹) آپ نے ان باتوں سے اشارہ دیا کہ  حضرت پطرس کس طرح کی موت سے پروردگار کی عظمت  ظاہر کریں گے اور یہ کہہ کر آپ نے اس سے فرمایا میرے پیچھے ہولو۔ 
سیدنا عیسیٰ مسیح اور دوسرے صحابہ کرام
(۲۰) حضرت پطرس نے مڑ کر اس صحابی کو پیچھے آتے دیکھا جس سے سیدنا عیسیٰ محبت کرتے تھے اور جس نے شام کے کھانے کے و قت سیدنا عیسیٰ کے سینہ  کا سہارا لے کر پوچھا تھا کہ مولا آ پ کا پکڑوانے والا کون ہے ؟ (۲۱) حضرت پطرس نے اسے دیکھ کر سیدنا عیسیٰ سے کہا اے مولا اس کا کیا ہو گا؟ (۲۲)سیدنا عیسیٰ مسیح اس سے فرمایا  اگر میں چاہوں کہ یہ میرے آنے تک ٹھہرا رہے تو تمہیں کیا؟ تم میرے پیچھے ہولو۔ (۲۳) پس صحابہ کرام میں یہ بات مشہور ہو گئی کہ وہ صحابی نہ مرے گا لیکن سیدنا عیسیٰ نے اس سے یہ نہیں فرمایا تھا کہ یہ نہ مرے گا  بلکہ یہ کہ اگر میں چاہوں کہ یہ میرے آنے تک ٹھہرا رہے  تو تجھ کو کیا ؟ 
(۲۴) یہ وہی صحابی ہے جو ان باتوں کی شہادت دیتا ہے اور جس نے ان کو لکھا ہے اور ہم جانتے ہیں  کہ اس کی شہادت سچی ہے۔ 
اختتامی کلمات
(۲۵) اور بھی بہت سے کام ہیں جو سیدنا عیسیٰ نے کئے۔ اگر وہ جدا جدا لکھے جاتے  تو میں یہ سمجھتا ہوں کہ  جو کتابیں لکھی جاتیں ان کے لئے دنیا میں گنجائش نہ ہوتی۔ 

ماخذ:
http://www.muhammadanism.org/Urdu/scripture/default.htm
تدوین ، پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com

1 ۔  یہودیوں کا ایک گروہ جو قیامت اور موت کے بعد زندگی کے تصور کو رد کرتا تھا۔ وہ فریسیوں کے جو قیامت پر ایمان رکھتے تھے مخالف تھے۔ 
2   اس ستودہ کا بیٹا المسیح : یہودی اس خطاب کو مسیح موعود کے لئے لقب کے طور پر استعمال کرتے تھے جو آخری زمانہ میں بادشاہ ہو گا۔ یہودیوں کے نزدیک مسیح موعود ہونے کا جھوٹا دعویٰ کفر کے مترادف تھا۔ 
---------------

------------------------------------------------------------

---------------

------------------------------------------------------------

