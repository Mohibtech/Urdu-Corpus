




حیدر قریشی  کے ماہیے




حیدر قریشی




فہرست

اپنے مولا کے حضور
سوہنی دھرتی
چند رشتے
بیٹے
بیٹیاں
بیوی
؟
خود
پھول رُت
داستانیں
مہندی
شادی بیاہ
رخصتی
مکالمے کی صورت میں
ایک باغ میں ملنے والی  ایک لڑکی
مِرے دیہات
۔۔۔۔۔۔۔۔
۔۔۔۔۔۔
عمرِ گریزاں
درد کی جاگیریں
۔۔۔۔۔۔
محبت کے پھول
پھر وہی داستاں
خاک نشیں
حضرت علی کے بعض فرمودات سے اکتساب
رنگ برنگ
بچپن، لڑکپن
۔۔۔۔۔۔۔۔۔۔
چن ماہی
درد سمندر
جرمنی
خانۂ خدا
نمازِ عشق
تسلسل


 اپنے مولا کے حضور

تُو خود میں اکیلا ہے
تیرے دم سے مگر
سنسار  کا میلہ  ہے

تُو خالقِ اعلیٰ  ہے
”جو ہر نام سے اور
ہر رُوپ سے بالا ہے“

تاریک تھی ، کالی تھی
تیرے مدثر نے 
جب دنیا اُجالی تھی

پھیلے تھے اُجالے سے 
کملی والے کے 
پُر  نُور حوالے سے

سب صبحوں کا تاج ہوئی
رحمتِ عالم کو
جس شب معراج ہوئی

القلم گواہی  سے
لفظ چمک اٹھے
تھے  ،نورِ سیاہی سے
(نوٹ:پنجابی میں روشنائی کو عام طور پر سیاہی کہا جاتا ہے)

اس درجہ کشادہ  ہے
شہرِ علم  کا دل
بے حد سے زیادہ ہے

کچھ  کچھ ہوا اندازہ 
طے نہ ہوا ہم سے 
جب  علم کا دروازہ 

نکلی ہے یہ دل سے دعا
فیضِ محمد سے 
ربِّ  زدنی  علما

ہمت اور طاقت دے 
عہدِ یزیدی میں
شبیرّی شجاعت دے

نفر ت کے اندھیروں کو
توڑ مِرے مالک
ظلمات کے گھیروں کو

دنیا پہ کرم کر دے
پیار کی سینوں میں
پھر روشنیاں بھر دے
٭٭٭



سوہنی دھرتی

ہریالیاں گندم  کی
پہنی ہیں دھرتی
نے  بالیاں گندم کی

مکھ دھرتی کا  نُورانی
جھومر پیڑ اس کے
کھیت اِس کی ہیں پیشانی

باغات کی افشاں  ہے
اور حسیں جنگل
کی زُلفِ پریشاں ہے

کیا  رُوپ نکالا ہے
گردن میں اِس کی
دریاؤں  کی مالا ہے


جذبوں  سا  سمندر بھی
سینۂ دھرتی کے 
باہر بھی ہے، اندر بھی

جھیلیں اس کے درپن
اور سُرنگیں ہیں 
دھرتی کے حسیں کنگن

رُت پیار کے میلوں کی
گجرے کلیوں کے 
جھانجھر سی ہے بیلوں کی

خوشبو احساس اس  کا
رنگت سرخ ،سفید
اور  سبز لباس اس کا


پھولوں کی ہے نرمی بھی
اس کی محبت میں
صحراؤں کی گرمی بھی

چشمے کہسار وں کے
فیض یہ دھرتی ماں
کے دُودھ کی دھاروں کے 

چاند اور ستارے  ہیں
ہم سب اِس دھرتی
کے راج دُلارے ہیں
٭٭٭


چند رشتے

برگد  کی جٹائیں ہیں
ساتھ مِرے اب بھی
ابو کی  دعا ئیں ہیں

تب آنکھ برستی  ہے
دل میں کہیں چھپ کر
ماں جب مِری ہنستی ہے

لگی تھی دُعا ماں کی
نیم شبی شبنم
اور چاندنی کی جھانکی

ماضی  کے حسیں سائے 
چار مِری بہنیں
اور چار ہیں ماں جائے


یاد آ ہی  گئے  آ خر
کچھ بھی سہی لیکن
بھائی  ہیں مِرے آخر

رونق سی لگاتے ہیں
یادوں میں جب بھی 
با با  جی آتے  ہیں

تجھ کو بھی کھلاتے تھے
مامی ٭کے کمرے سے 
گُڑ جب بھی چُراتے تھے
(٭ممانی مجیدہ)


بیٹے

دریا کی روانی ہے
اب مِرے بیٹوں میں
مِری گزری جوانی ہے

بیٹیاں

مِری چڑیوں کی جوڑی ہے
اک پہلوٹھی کی
اک پیٹ کھروڑی ہے

بیوی

اک رُوح کا قصہ ہے
میرے بدن ہی کا 
جو گم شدہ حصہ  ہے


؟

سونے کی انگوٹھی  ہے
پیار میں سچی ہے
پر قول کی جھوٹی ہے

خود 

جنموں  کی  اُداسی  ہے
جسم ہے آسُودہ
پَر رُوح تو پیاسی ہے
٭٭٭



پھول رُت

بچپن  کا زمانہ  تھا
تتلی کے رنگوں 
سے  لکھا  فسانہ تھا

چمبیلی کی کلیاں تھیں
اپنی جوانی تھی
اور شہر کی گلیاں تھیں

رنگت مِرے خوابوں کی	
اُس کے بدن میں ہے
خوشبو سی  گلابوں  کی

مستی ہے ہواؤں  میں
رات کی رانی کی
خوشبو ہے  فضاؤں میں

رُت آ گئی پھولوں  کی 
جان کے ہوتی ہوئی
معصوم سی  بھُولوں  کی

پھولوں سے بھرا آنگن
جیسے کسی الہڑ
دوشیزہ کا  ہو جوبن 


داستانیں

چاہت کے اصولوں پر
تھل کا سفر سارا
کر ڈالا بگولوں  پر

پنوں تھا کہ بادل تھا
آنکھ میں سسی کی
صحرا کوئی جل تھل تھا

پہلے  پُر آب ہوئی
یاد میں سوہنی کی 
پھر آنکھ چناب ہوئی

اک بنسی نشانی  تھی
کرشن کنہیا اور 
رادھا  کی  کہانی تھی

جب بیٹھی تھی مانجھے میں
ہیر میں تھا رانجھا
اور ہیر  تھی رانجھے میں

اَن ہونے کام  ہوئے 
سیتا کے ہاتھوں 
پتھر  بھی رام  ہوئے
٭٭٭


مہندی

اظہار  محبت  کے
پھول وفاؤں کے
اور  ہار  محبت کے

اقرار کی گھڑیاں  ہیں
جگمگ کرتی ہوئی
یہ سہرے کی لڑیاں ہیں

مہندی جب لال ہوئی
شرم سے بنو بھی
تب لال گلال  ہوئی

رنگ مہندی کا گہرا ہے
حُسن خزانہ ہے 
اور زُلف کا پہرا ہے


شادی بیاہ

کیا رُوپ ہے دلہن کا 
سچی محبت ہی
زیور  ہے سہاگن  کا

شب تاب نظاروں سے 
مانگ رہے روشن
افشاں کے ستاروں سے 
٭٭٭



رخصتی


یہی رسمِ  زمانہ  ہے 
بابل کے گھر کو
اب  چھوڑ کے جانا ہے


رُخصت کی گھڑی  آ ئی
دل ماں کا دھڑکا
آنکھوں میں جھڑی آ ئی

بارات کا منظر   ہے 
خوشیوں کا موسم
برسات  کا منظر ہے

اَشکوں کی صداؤں  میں
رخصتی ہوتی ہے
خوشیوں کی دعاؤں میں

 ا بریشمی خو ا بوں  سے
سیج سدا مہکے
چاہت کے گلابوں سے

آ باد  رہیں مو لا!
پیار بھرے دونوں
دل ، شاد رہیں  مولا!
٭٭٭




مکالمے کی صورت میں

مرد:
    کتنے بد نا م  ہوئے
   پیار میں تیرے ہم
    پھر بھی ناکام ہوئے

عورت:  	
 ناکامی سے ڈرتے ہو
عشق بھی کرتے ہو
  بدنامی سے ڈرتے ہو

مرد:  	
اِس حال فقیری میں
عمریں بیت گئیں
زلفوں کی اسیری میں

 عورت:	
زلفوں  سے رہا ہو جا
رب تری خیر کرے
جا ہم سے جدا  ہو جا

مرد:	
کیا لطف ر ہا ئی  کا 
دل جب سہ نہ سکے
دُکھ تیری  جدائی کا

مرد + عورت :
ملنا ہو تو ملتے ہیں
پھول محبت کے 
 پت جھڑ میں بھی کھلتے ہیں
٭٭٭



ایک باغ میں ملنے والی  ایک لڑکی

ہونٹ اس کے انار ی ہیں
گال ہیں اس کے یا
 دو سیب قندھاری ہیں

اک خواب ہے جندڑی کا
رس بھری لڑکی ہے
یا آم ہے سندھڑی  کا

ان آنکھوں کی مغروری
ہوش اُڑا ڈالے
وہ  شربتِ  ا نگوری

خوشبو انناس  ایسی
میٹھے سے لہجے
میں ، باتیں کھٹاس ایسی

سوہنی ہے یا ہیر ہے  وہ 
اتنی ہے مجھ کو خبر
جنت کا انجیر ہے وہ
 
وہ میٹھی کھجور بھی ہے
اونچی مگر اتنی
میری پہنچ سے دور بھی ہے 
٭٭٭

 
مِرے دیہات

کھیتوں کے کنارے ہیں
دور تلک پھیلے
فصلوں کے نظارے ہیں
	
جھنکار بلو نے  کی
مظہر گاؤں میں
ہر صبح کے ہونے  کی

شیشم کی قطاریں ہیں
لُو کے تھپیڑوں میں
راحت کی بہاریں ہیں

منظر ترے گاؤں کے 
گرم دوپہروں میں
ہنستی ہوئی چھاؤں کے


چلتے رہیں ہل بَلئیے
محنت والوں کو
ملتے ر ہیں پھل بَلئیے

ریوڑ کئی بھیڑوں کے 
نہر کنارے پر
وہ سلسلے پیڑوں کے

پودے جو کپاس کے ہیں
منظر پھولوں کی
خوشیوں کی آس کے ہیں

خوشبوؤں کے تختوں سے 
آتے رہے جھونکے
کِنّوں کے درختوں سے


بُور آ گیا آموں  میں
رونقیں جاگ اٹھیں
دیہات کی شاموں میں

اللہ کی گائیں ہیں
باعثِ برکت جو
بوڑھی امائیں ہیں

پگڈنڈیوں کے دل دھڑکیں
بستی میں پکی
جب بچھنے لگی سڑکیں

بجلی کے لگے کھمبے 
کٹ گئے، رستے میں
جو پیٹ بھی تھے لمبے
٭٭٭



۔۔۔۔۔۔۔۔
تھوڑی سی پرانی ہے
انساں کی ، طوطا
چشمی  کی کہانی  ہے

گلشن پہ عذاب  ہوا
توپ کی طاقت سے 
اِک گدھ، سُرخاب ہوا

بندوق  دکھاتا  تھا
بلبلوں،چڑیوں کو
دھمکاتا ،  ڈراتا  تھا

جب کوے ، چکور ہوئے
فصلی بٹیرے بھی
مِرے دیس کے مور ہوئے

پرواز  پہ  پابندی
سارے پرندوں کی
آ و ا ز  پہ پا بند ی

پوچھے کوئی  بگلوں سے 
سرخ ہوئے دریا
جب عشق کے پگلوں سے 

اک  باز کو قید کیا
اور پھر قید میں ہی
اس  باز کو صید کیا

کرُلاتی تھیں جب کونجیں
اب تک سینے میں 
فریادیں وہی گونجیں


اک کوک تھی کوئل کی
ہوک سی لگتی تھی
لیکن وہ ہر اک دل کی

  پھر قصہ ہی پاک ہوا	
ایک اڑان میں جب 
وہ گدھ بھی ہلاک ہوا
٭٭٭


۔۔۔۔۔۔

بے شک ہیں جدا مولا
میرے پیاروں کو
خوش  رکھنا سدا مولا

اتنے  نہ ترس جائیں
پیاس کے ماروں کی
آنکھیں نہ بر س جائیں

کچھ رشتے ٹوٹ  گئے 
برتن مٹی کے
ہاتھوں سے چھوٹ گئے

کیسی  تحریریں ہیں
دشمن اپنے ہی
ہاتھوں کی لکیریں ہیں

چُپ کا  افسانہ  تھا
دل یہ ہمارا تو
خاموش   دوانہ  تھا

جاں  وار گئے پیارے 
جگ تمہیں جیت گیا
ہم ہار گئے  پیارے

دُھن کتنی ہی پکی ہو
پیار نہیں چلتا
جب یار ہی شکّی ہو

ہر بات انجانی  ہے
پر یہ تمہارا دُکھ
میری  ہی کہانی ہے


رُوٹھے کو منانا  ہے 
وقت جو بیت گیا
پھر  واپس لانا  ہے

گندم  کی کٹا ئی پر
چھوڑ دیا گاؤں
گوری کی  سگائی پر

چلنے کو ترستے ہیں
منزل گم ہے کہیں
بکھرے ہوئے رستے ہیں

حالات کے دھارے سے
آن لگے آخر
ہم  اپنے کنارے سے
٭٭٭




عمرِ گریزاں


خوشیوں کی گھڑی آئی
آنکھ کے صحرا میں
یادوں  کی جھڑی۔ آئی

تم  آم  اڑاتے تھے
اور ہم مالی کو 
باتوں میں لگاتے  تھے

شربت  گڑ ، ستّو  کا 
ٹھیلا ہوتا تھا
ترے  بابے  پھتوّ کا

ماضی کی دشاؤں سے 
کون بلاتا ہے
یادوں کی گپھاؤں سے 

دو پہر جوانی  تھی
پل میں بیت گئی
پھر شام  سہانی تھی

پیپل کی گھنی  چھایا
گزرے زمانے کا
سایہ  کو ئی  لہرایا

وہ  نین غزالی تھے
فیصلہ کیا ہوتا
سب اس کے سوالی تھے



اٹھتی ہے کسک پھر بھی
گرچہ ابھی تک ہے
جو بن کی مہک ، پھر بھی

دن وصل کے تھوڑے ہیں 
جی بھر کر مل لو
پھر لمبے و چھوڑے ہیں

مرجھائے درختوں کو
دیں گی بہاریں کیا
ہم سوختہ بختوں کو

پت جھڑ کی ہوائیں تھیں
سہمے پرندوں کے 
ہونٹوں پہ دعائیں تھیں


مل مہکی فضاؤں سے 
یار نکل باہر
اندر کی  خلاؤں سے 

گَل عشق کی شان کی تھی
لت پت ہونا تھا
یہ فصل ہی دھان کی تھی

نیت تھی مری کھوٹی
تم بھی تھے آمادہ
اور کھلتی گئی  چوٹی

چڑھتے ہوئے جامن پر
داغ لگا بیٹھے
ترے پیار کا دامن پر

دونوں  ابھی بچے تھے
رَل مل کھا بیٹھے
امرود  جو کچے تھے

وہ  ہاتھ دعا  والے 
جسم عطا والا
اور ہونٹ شفا  والے 

دیکھا  جو کمادوں کو
جان گئی سجنی
ساجن کے ارادوں کو

کلیوں کی چٹک بھی تھی
سانولی لڑکی میں
اُپلوں کی مہک بھی تھی

غصہ تری اکھیوں  کا 
شہد سے لب لیکن
چھتہ بھی ہو مکھیوں کا

اک جانگلی لڑکی سے 
پیاس میں لسی ہی
پھر مانگ لی لڑکی سے

کچھ من کی خرابی تھی
کچھ اس چہرے کی
رنگت  بھی گلابی تھی

کب دل کی وہ چھوٹی ہے
ہے تو کھرا سونا
بس تھوڑی سی کھوٹی ہے

کوئی عجب سی بھول ہوئی
پیار کے سودے میں
قیمت بھی وصول  ہوئی
٭٭٭



درد کی جاگیریں

کُونجوں کی قطاریں ہیں
درد سے کُرلائیں
یادوں کی جو ڈاریں ہیں

دُکھ حق تھا غریبوں کا 
تم سے گلہ کوئی
نہ ہی شکوہ نصیبوں کا

اس پیار کی زنجیریں
دل کا ہیں سرمایہ
  یہ درد کی جاگیریں 	

زخموں سے بھرا سینہ
عشق کی دنیا میں 
جینا  ہے یہی جینا 

مسجد ہے نہ مندر ہے 
دل یہ ہمارا تو
اک دکھ کا سمندر ہے

آنکھوں میں ستارے ہیں
ہجر کی شب میں بھی
وہ پاس ہمارے ہیں

نہیں ، ہم نہیں روئے تھے
چاند کی کرنوں میں 
 کچھ موتی  پروئے تھے

توُ کس کا سوالی تھا
دامنِ دل جس کا
خود اپنا ہی خالی تھا


سب دُکھ کے فسانے تھے
آنکھ کے آنسو تھے
یا اوس کے دانے تھے

پھرتے ہیں اکیلے میں
ساتھ نہیں کوئی
صدمات کے میلے میں

دکھ درد سے ہاروں کے 
دیکھتے آ کے کبھی
حال اپنے بماروں  کے

بے نام اُداسی  کو
کون سمجھ پاتا
تیرے  بَن باسی  کو
٭٭٭

۔۔۔۔۔۔


سوہنی ہے نہ ہیر ہے وہ 
اس کی مثال کہاں 
آپ اپنی نظیر ہے وہ 

کچھ ہم نے ہی پی لی تھی
یا پھر سچ مچ ہی
وہ آنکھ نشیلی تھی

جوگی کے نہیں پھیرے 
دل جہاں آ جائے 
وہیں ڈال دیئے ڈیرے

کچھ قید سنا  دیتے 
عشق کے مجرم کو
کوئی تو سزا  دیتے

محبت کے پھول

کیا  رنگِ بہار  آیا
میک اپ اُس نے کیا
اور دل پہ نکھار آیا

ہر دُکھ ہم بھول آئے
موم ہوئے جب تم
کیکر پہ بھی پھول آئے

مُونجی کی چھَڑائی تھی
پہلے پہلے بَلیئے
جب  آنکھ لڑائی تھی

بیروں سے لدی بیری
جو مرضی اس کی
اب مرضی وہی میری 

کوئی  وہم یا  جادو تھا
رنگ ہَوا، اُس کا
جسم اُس کا خوشبو تھا

اظہار ضروری  ہے
پیار اگر ہو تو
اقرار ضروری  ہے 

لمحاتِ حضوری  میں
فرق نہیں رہتا
قربت اور دُوری میں

دل  شہر  مدینہ  ہو
نورِ محبت سے 
روشن  ہر سینہ  ہو
٭٭٭

پھر وہی داستاں 


اک دیو کا ہے پالا
ایک خزانے پر
اک سانپ ہے رکھوالا

اک  ظالم  جادو گر
راہ میں آ آ کے 
پھونکے گا کئی  منتر

رنگ بدل کے آئے گا
ہر اک موڑ پہ ہی
رہ رہ کے ڈرائے گا

آوازیں بھی آئیں گی
رو کے، کبھی ہنس کے 
پیچھے  سے بلائیں گی

گھبرا کے یا پھر ڈر کے 
مُڑ کے اگر دیکھا
ہو جاؤ گے پتھر کے

اَن دیکھے جہانوں تک
دل نے پہنچنا ہے 
چاہت کے خزانوں تک

٭٭٭


خاک نشیں

مل خاک نشینوں سے 
چاند طلوع ہوتے
ہیں جن کی جبینوں سے

سورج ان ہاتھوں میں
اور ستاروں کے 
اَسرار ہیں باتوں میں

لمحات دُعاؤں کے 
رقص کناں منظر
وہ کاہکشاؤں کے

گو خاک پہ رہتے ہیں
لیکن دیکھو تو
افلاک پہ رہتے ہیں

اُلجھے جو فقیروں سے 
یوں سمجھو الجھے
اپنی  تقدیروں سے 
	
جھُک آئے فلک سائیں
دیکھی تھی ہم نے 
بس ایک جھلک سائیں!
٭٭٭


حضرت علی کے بعض فرمودات سے اکتساب

اللہ  کو جان  لیا
جس نے بھی اپنے 
من  کو  پہچان لیا

اب سمجھ میں آیا ہے
علم کے نقطے کو
جہلا  نے بڑھایا ہے

دنیا  میں خراب ہوا
محبوب اور محب
میں عشق حجاب  ہوا

پھر جو اسے سمجھائے 
دے کے مثال کوئی 
خود شرک میں پڑ جائے
 
(توحید کا بھید)
وہ شخص ہی جاہل ہے 
جو توحیدِ خدا
کے بارے میں سائل ہے

الحاد اسے   سمجھو
دعویٰ، سمجھنے  کا
توحیدِ مکمل   کو

بے حد کے حدو د نہیں
ہستیِ  باری کا 
ہم جیسا وجود نہیں

وہ اکفر  کافر ہے 
جو کوئی حیدر
توحید  کا منکر ہے
٭٭٭


رنگ برنگ

میں  اک  ازلی  راہی
ساتھ نہ ہو یونہی
پھر سوچ لے چن ماہی

سب  ہو گئے سودائی
عشق کی پانہ سکے
وسعت  اور  گہرائی

کنڈلیاں دستاروں کی
اہلِ محبت ہیں
زد  میں پھنکاروں کی

آنکھوں سے گماں تک کا
اپنا سفر سارا
تھا جسم سے جاں تک کا 

ہر خواہش جل گئی ہے 
اب کیوں آئے ہو
جب عمر ہی ڈھل گئی ہے 

دُکھ، سکھ کو نکھار آئے
بجھتے، چمکتے ہوئے 
جیون کو گذار آئے 

بادل ہیں گھنیرے سے 
چہرہ کوئی اُبھرا 
یادوں کے بنیرے سے 

دکھ اپنا تو کہہ جاتے 
کاجل بن کے تری
آنکھوں سے جو بہہ جاتے


جتنے بے تاب ہوئے
آپ کی چاہت میں 
ہم اُتنے خراب ہوئے

کیا اُن کو بتائیں ہم
اُن کی محبت تو
خود سے بھی چھپائیں ہم

پھر رقص میں بادل ہے 
چھم چھم بجنے لگی
پھر بوندوں کی پائل ہے

سورج ہو کہ خود تُو ہو
رات کے سینے میں 
کوئی  تِیر تراز و ہو


سرسبز  سماں  ہوگا
جل گئے خواب اگر
آنکھوں میں دھواں ہوگا

بے دوش چناروں  پر
پھل کیسے آتے 
تقدیر  کے ماروں پر

آسان  سفر کر لو
آنکھوں کو دریا
اور دشت کو گھر کر لو

کشکولِ نظر بھر دے 
اپنے کرم کی نظر
اے میرے سخی کر دے 

کہاں آنکھ مٹکی ہے 
پیس کے رکھ دے گی
پتھر کی وہ چکی ہے

قصوں کا بہانہ تھا
دو جے حوالوں سے 
دکھ  اپنا سنانا تھا

سلور کی وہ تھالی ہے
رنگ کی گوری ہے
پر قسمت  کا لی ہے

دکھ درد کی دولت کے 
یونہی رہیں روشن
یہ  داغ محبت کے

بے کار کے رونے سے 
کچھ بھی نہیں ملتا
پانی  کو بلونے سے 


یہ دل بھی لگا  کھلنے 
لہنگا ہرا پہنے
آیا ہے  کوئی ملنے 

چاہت کی گواہی تھے
ہم بھی کبھی یارو
اک ہیر کے ماہی تھے

مہکار ہے کلیوں کی
جیسے دعا کوئی
دھرتی پہ ہو ولیوں کی

جب ماہیے کی بات آئی
ساتھ ہی سکھیوں کے
پیتل کی پرات  آئی


جھجھری بھی بجاتے ہیں
تال پہ تالی کے
جب ماہیے گاتے ہیں

کلیاں سی چٹک  جائیں
پھول محبت کے 
ہردل میں مہک جائیں
٭٭٭


،درد سمندر“ کے ماہئے

بچپن، لڑکپن

بچپن کے خزانے میں 
کتنے زمانے تھے
اُس  ایک زمانے میں 

اک یا د تھی  بستے میں
کھو گئی جانے کہاں
اِس عمر کے رستے میں

 جو  چاہا  بنا  ڈالا
لکھا سلیٹوں پر
جب چاہا مٹا  ڈالا


دن تو وہی  اچھے تھے  
  جب اسکول کے ہم      
  چھوٹے سے  بچے تھے      

کوئی  کچی پنسل تھا 
پیار ہمارا بھی
سعئ لا حاصل  تھا

تختی کو سُکھاتے تھے
خواب سہا نے تھے 
پَر دِل کو دُکھاتے تھے
	
وہ  سُر ، سنگیت  گیا
قلم، دواتوں کا
   اک دور تھا ، بیت گیا   


 ہر رسم اُٹھا دی ہے
”کوکلا“ کھیلے ہیں
بچپن کو صدا دی ہے

کچھ یادیں اُترتی ہیں
بکھری ٹھیکریاں
”پِٹھُو“ کی سنورتی ہیں 

جیتا ، کبھی ہارا تھا
”گلی ، ڈنڈا “ بھی
اک کھیل ہمارا تھا

”فٹ بال “ میں تیکھے تھے
اور” کبڈی “کے 
کچھ داؤ بھی سیکھے تھے 


”اشٹاپوُ“ کے خانوں میں 
قید ہے دل اب تک 
بچپن کے زمانوں  میں

چاہت کی گواہی کا 
کھیل لڑکپن کا
تھا،  ”چور سپاہی“ کا

مستی  سے بھری پپلی 
الہڑ مٹیاریں
جب کھیل گئیں ”ککلی“

جب کھیلنے ”کھو“ بیٹھے
دیکھ کے اک ساتھی
ہم اس کے ہو بیٹھے


تقدیر ہی پھوٹ گئی
”پِینگ“ چڑھا لی جب
تو  رَسی ٹوٹ  گئی


۔۔۔۔۔۔۔۔۔۔
کب درسی کتابوں میں
گم ہو جاتے تھے
ہر شوخ کے خوابوں  میں

زورِ  طغیانی  تھا
عمر اٹھارہ تھی
اور  زعمِ جوانی  تھا

جب خامشی بولتی ہے 
گِرہیں محبت کی
آنکھوں سے کھولتی ہے

کالج کی فضاؤں میں
اڑتے پھرتے تھے
جب  اپنی ہواؤں میں
٭٭٭


تھے اپنی ہی لہروں میں 
عمر گذاری جو 
پنجاب کے شہروں میں

یادوں کے خزینے میں 
خانپور اپنا تو
آباد ہے  سینے میں

اک رُوح تھی سیلانی
چھوڑ کے شہرِ دل
جو ہو گئی  ملتانی

اک  اپنا ہزار ہ  تھا
کتنے مناظر کا
خوش رنگ نظارہ  تھا 

   ستلج  کے کنارے سے     
    مائن٭ تک پہنچے         
   قسمت کے سہارے سے  
(٭جرمنی کا دریائے مائن جو ہمارے گھر کے قریب ہے۔)        

تھے دیس میں پردیسی 
   آ کے ولایت میں      
 اب ہو گئے ہیں دیسی 

یہ بھید نہ کھل  پائے
دل بھر آنے پر
کیوں آنکھ بھی بھر آئے

رہ جاتی ہیں  تعبیریں
خواب ہیں ہم شاید
اور اصل ہیں تصویریں
(جوگندر پال جی کے نام!)
٭٭٭

چن ماہی 

کچھ دل کو ملوک کرو
ویسے چن ماہی
جو چاہے سلوک  کرو

اب تیرے حوالے میں
ہیں تو بُرے لیکن
سچے د ل والے ہیں

الجھن سے چھڑاتے ہوئے 
باندھ لیا دل کو 
بال اُس نے بناتے ہوئے

پیار اور ہوا گُوڑا 
بالوں کا اُس نے 
جب کھول دیا جُوڑا

یہ  کیسا اُ با ل آیا 
کس عمر میں آ کے 
یہ کو ن سا سال آیا  

تصویر خیالوں  کی 
کجلا بھری آنکھیں 
”تفسیر اجالوں کی“ 

وہ دودھ بھرا چھَنّا 
تم نے مگر اُس کو 
دیکھا ہی نہیں  چَنّا!
        
   پھولوں کی چنگیری ہے       
یا پونے گنّے  
کی میٹھی گنڈیری ہے 


زُلفوں میں کلِپ ڈھولا 
 اَن سُنی کیوں کر دی 
وہ بات جو  دِل  بولا 

کہنے کو تو سایا  ہے
جال سُنہری سا 
زُلفوں کا بچھایا ہے

رائن ٭سے چناب مِلا
کوئی حقیقت تھی
یا خواب سے خواب مِلا
(٭دریائے رائن جرمنی کا مشہور دریا ہے۔)

دیوانہ بنا   ڈالا
دل کو حسینوں نے 
بُت خانہ بنا  ڈالا


اک ذات کا جنگل ہے 
جگ میں کوئی دن ہو
جنگل میں تو منگل ہے

توبہ کی جو ٹھانی ہے 
سوچ لو پھر یہ تو
توہینِ جوانی  ہے 

لفظوں کے مداری ہیں
عشق کے جذبے سے
جو  شاعر عاری ہیں
٭٭٭


درد سمندر

دل  کو  شاداب کیا
تیری محبت کے
غم سے سیراب کیا

پھولوں کو پرونے میں 
سوئی تو چبھنی تھی
اس ہار کے ہونے میں

کیسے اِترائے  تھے
پہلے پہل دل پر
جب زخم سجائے تھے

ہم یونہی نہیں ٹوٹے
تیری طرح نکلے
وعدے بھی ترے جھوٹے

کچھ بھی تو نہ  پایا تھا
اُس کی محبت میں 
بس  دل  کو جلایا تھا

دن تِیس مہینے  میں
درد جدائی کا 
بڑھتا  رہا  سینے میں

کوئی سال نہیں بدلا
باون ہفتوں کا
جنجال نہیں  بدلا  

بَن باس نہیں جاتا
گہری جدائی کا
احساس نہیں  جاتا


آنکھوں میں نہیں آتی
پر تصویر تری
دل سے بھی نہیں جاتی

اب جِینا وبال  ہوا
اُ ن سے جدائی کا
یہ سولہواں سال ہوا


 مِری چاہت کھو گئی ہے
 شاید سونے کی
لنکا میں سو گئی ہے

یہ ڈھنگ ہمارا  ہے
گدلا جیون رَس
آنکھوں سے نتھارا ہے

اس درد خزانے کے 
چل دو نفل ہی پڑھ
رب کے شکرانے کے 
٭٭٭


جرمنی 


مولا کی عنایت تھی
اپنے مقدر میں
جرمن کی ”ولایت“ تھی

خوش قسمتی کا مارا
دل کلّہم کلہا
اور کثرتِ  نظارا

یورپ کا نگینہ ہے
اُبھرا ہوا دیکھو
اِس دھرتی کا سینہ ہے


خود کا ر نظام ملے 
جرمنی میں آ کر
کتنے آرام  ملے 

یہ  دیس حسینوں کا
حال نہیں پوچھو
گرمی کے مہینوں کا

رنگین نظاروں  کا 
پت جھڑ میں بھی یہاں
منظر ہے بہاروں  کا 

ٹھنڈک میں اُبلتے ہیں
برف پڑے جتنی
جسم اتنے مچلتے ہیں


یا کچھ بھی نہ بتلانا
اور اگر کھلنا
کھلتے ہی  چلے جانا

پہنچا جو حسینوں میں
دل بھی ہوا شامل
خود کا ر مشینوں میں

ایسے دیوانے ہیں
پل بھر کے ساتھی
اورپھر بے گانے ہیں

دولت کی فراوانی
چھین گئی ان سے 
جذبے اور  حیرانی


پر قوم یہ اچھی ہے 
دھُن کی بھی پکی
اور قول کی سچی ہے 

اِس ملک میں گر آتے 
یار مجید امجد!
تم  پاگل ہو جا تے 

رنگوں کی ہیں برساتیں
ڈھونڈنے نکلو تو
ہیں سینکڑوں شالاطیں٭
(٭شالاط ایک جرمن لڑکی تھی جس کی مجید امجد کی زندگی میں ایک خاص اہمیت ہے)

جلووں کی  فراوانی 
خاک مگر ہوگی
اس عمر میں  نادانی 
٭٭٭
  
 خانۂ خدا 
 عاشق ، محبوب  ہوا
کھیل انوکھا تھا
جاذب ، مجذوب  ہوا 

کس نُور کا درشن تھا 
سامنا ہوتے ہی 
روشن مرا تن من تھا 

   کثرت کی زبانی ہیں        
کعبہ کی دیواریں 
 وحدت کی نشانی ہیں 

                پوچھو نہ مزہ  ہم سے 
پیاس بجھائی تھی 
   جب بئرِ زم زم٭ سے       
(٭عربی میں کنویں کو بئر کہتے ہیں یعنی زم زم کا کنواں)
         
   لطف آ گیا  جینے میں          
 نُور مناظر کا 
  جب بھر گیا سینے میں        
   
قربت میں کمال ہوا  
ناز قبول اور عجز 
بلند  اقبال   ہوا 

جو یار سے  دُور ہوا 
عجز، ریا اس کا 
ا ور  ناز ، غرور ہوا 
  ٭ ٭٭


  نمازِ عشق

اک ”فجر“ آغاز ہوئی
درد میں ڈوبے ہوئے
اس دِل کی نماز  ہوئی 

پھر بعد زوال ہمیں 
”ظہر“ نے بخشی ہے  
اُمیدِ کمال  ہمیں 

جب ”عصر“ اشارہ ہوا  
سُود میں ڈھلنے لگا  
 جتنا  بھی خسارہ  ہوا  

یوں روشن جان ہوئی  
دل میں کہیں جیسے  
”مغرب“ کی اذان ہوئی   

جب وقتِ ”عشاء“ آیا   
یاد تری آئی  
اور  وقتِ دعا  آیا   

مومن تھا دلِ بد میں 
جس نے جگا ڈالا    
پھر وقتِ ”تہجد“ ٭ میں   

٭یہاں تہجد کو پنجابی تلفظ میں برتا گیا ہے۔ 
٭ ٭٭



تسلسل

رُومی، شامی، جگنو
میری بیٹی کی
لے آتے ہیں خوشبو

گانے والے توتے
شہری اور سونو
دونوں میرے پوتے

پوتوں کے آنے سے
ملتا ہوں اپنے
دادا کے زمانے سے

ماہا  مِری پوتی ہے
روتے ہوئے ہنستی
ہنستے ہوئے روتی ہے 

اک  پوتی اور آئی
بی بی علیشا ،جو
 سونو کی ہے ماں جائی

ہنسنے ہیں کہ رونے ہیں
بچوں کے بچے
سب میرے کھلونے ہیں

سب ہی مجھے پیارے ہیں
پوتے، نواسے سب
دل کے سی پارے ہیں

جیون کا تسلسل ہے
دہراتا خود کو
یوں وقت مسلسل ہے
٭ ٭٭

مصنف کی تین کتابوں کی ماہیوں کا  مجموعہ، تشکّر: مصنف
اردو تحریر میں تبدیلی اور تدوین: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com

