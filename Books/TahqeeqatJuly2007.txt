


ادارۂ تحقیق و تصنیفِ اسلامی کا ترجمان
سہ ماہی
تحقیقاتِ اسلامی

علی گڑھ
جولائی 			   	   ستمبر۲۰۰۷ء
مدیر
سیّد جَلال الدین عمری
معاون مدیر
محمد رضی الاسلام ندوی
پان والی کوٹھی، دودھ پور، پوسٹ بکس نمبر ۹۳،علی گڑھ- ۲۰۲۰۰۱
Email: tahqeeqat_islami@yahoo.com, tahqeeqateislami@gmail.com






اس شمارے کے لکھنے والے 

۱۔	حافظ مبشر حسین لاہوری
		ناظم مبشر اکیڈمی لاہور، لیکچرر  پریسٹن یونیورسٹی، لاہور کیمپس
۲۔ 	ڈاکٹر لطف الرحمن فاروقی
		اسسٹنٹ پروفیسر دعوہ اکیڈمی، بین الاقوامی اسلامی یونیورسٹی، اسلام آباد
۳۔ 	مولانا محمد شمیم اختر قاسمی
		ریسرچ اسکالر شعبۂ دینیات (سنّی) مسلم یونیورسٹی، علی گڑھ
۴۔	ڈاکٹر توفیق بن احمد الغلبزوری
		پروفیسر جامعۃ القرویین، المغرب
۵۔ 	ڈاکٹر مسعود الرحمن خاں ندوی
		الہدی، ۱۴۴- ۱۴۵، سعید کالونی، بیر سیاروڈ، بھوپال
۶۔ 	محمد رضی الاسلام ندوی
		رکن ادارۂ تحقیق و تصنیفِ اسلامی، علی گڑھ 
۷۔	ڈاکٹر محمد فہیم اختر ندوی
		لیکچرر شعبہ اسلامیات، مولانا آزاد نیشنل اردو یوینورسٹی، حیدرآباد
۸۔	جناب سراج احمد برکت اللہ فلاحی
		اسکالر ادارۂ تحقیق و تصنیفِ اسلامی، علی گڑھ
۹۔	جناب محمد شہاب الدین 
		ریسرچ اسکالر شعبۂ اردو، مسلم یونیورسٹی، علی گڑھ
	جناب مجاہد شبیر احمد فلاحی قاسمی
		اسکالر ادارۂ تحقیق و تصنیفِ اسلامی، علی گڑھ
۱۱۔ سید جلال الدین عمری 
		صدرادارۂ تحقیق و تصنیفِ اسلامی، علی گڑھ



حرف آغاز

تزکیہ - قرآن کی ایک اصطلاح
سید جلال الدین عمری 

	’تزکیہ‘ قرآن مجید کی ایک اصطلاح ہے۔ رسول اللہ ﷺ کی بعثت کے مقاصد میں سے یہ ایک اہم اور بنیادی مقصد ہے۔ حضرت ابراہیمؑ نے خانۂ کعبہ کی تعمیر کے وقت دعا فرمائی تھی کہ اے اللہ مجھے اور میرے بیٹے اسمٰعیل کو مسلم اور اپنا فر ماں بردار بنائے رکھ اور ہماری ذریّت سے امت مسلمہ برپا فرما۔ آگے دعا کے الفاظ یہ ہیں۔ 
رَبَّنَا وَابْعَثْ فِیْہِمْ رَسُولاً مِّنْہُمْ یَتْلُو عَلَیْْہِمْ آیٰتِکَ وَیُعَلِّمُہُمُ الْکِتٰبَ وَالْحِکْمَۃَ وَیُزَکِّیْہِمْ إِنَّکَ اَنتَ العَزِیْزُ الحَکِیْمُ (البقرہ:۱۲۹)
اے ہمارے رب، ان لوگوں میں خود انہی کی قوم سے ایک رسول اُٹھا، جو انھیں تیری آیات سنائے، ان کو کتاب اور حکمت کی تعلیم دے اور ان کا تزکیہ کرے۔ تو بڑا مقتدر اور حکیم ہے۔
	یہ سورۂ بقرہ کی آیت ہے۔ اسی سورہ میں آگے چل کر فر مایا۔ 
کَمَا اَرْسَلْنَا فِیْکُمْ رَسُولاً مِّنکُمْ یَتْلُو عَلَیْْکُمْ آیٰتِنَا وَیُزَکِّیْکُمْ وَیُعَلِّمُکُمُ الْکِتٰبَ وَالْحِکْمَۃَ وَیُعَلِّمُکُم مَّا لَمْ تَکُونُواْ تَعْلَمُونَ۔ (البقرہ:۱۵۱)
جس طرح ہم نے تمہارے درمیان خود تم میں سے ایک رسول بھیجا، جو تمھیں ہماری آیات سناتا ہے، تمہارا تزکیہ کرتا ہے، تمھیں کتاب اور حکمت کی تعلیم دیتا ہے اور تمھیں وہ باتیں سکھاتا ہے جو تم نہ جانتے تھے۔
	اس کا مطلب یہ ہے کہ اللہ تعالیٰ نے حضرت ابراہیمؑ کی دعا قبول فرمائی اور جن مقاصد کے لیے دعا کی گئی تھی ان کی تکمیل کے لیے رسول اللہ ﷺ کی بعثت ہوئی۔ 
	رسول اللہ ﷺ کی بعثت کے یہ مقاصد سورۂ آل عمران (آیت :۱۶۴) اور سورۂ جمعہ (آیت:۲) میں بھی بیان ہوئے ہیں۔ 

معنیٰ و مفہوم 
	’تزکیہ‘ کا مادہ (اصل) زکیٰ ہے۔ اس کے معنی ہیں بڑھنا، نشو و نما پانا، خیر و صلاح اور تقویٰ کا پایا جانا، عبادت اور پاکیزگی کا حاصل ہونا۔ اس میں خود ستائی اور اپنی نیکی کے اظہار و اعلان کے معنی بھی پائے جاتے ہیں۔ ان تمام ہی معنوں میں قرآن و حدیث میں اس کا استعمال ہوا ہے۔ ۱؎
	اس پہلو سے تزکیہ یہ ہے کہ آدمی کی فکری و عملی کمزوریاں، جو اسے پستی اور زوال کی طرف لے جاتی ہیں دور ہوں اور اس کے اندر صحیح فکر اور اخلاق و تقویٰ کی خوبیاں جلوہ گر ہوں، جن سے اس کی شخصیت کا ارتقا ہو سکتا اور وہ اعلیٰ مدارج طے کر سکتا ہے۔ قرآن مجید میں ہے۔ 
قَدْ اَفْلَحَ مَنْ زَکّٰہَا۔ وَقَدْ خَابَ مَنْ دَسّٰہا(الشمس: ۹-۱۰)
یقیناً فلاح پا گیا وہ جس نے نفس کا تزکیہ کیا اور نامراد ہوا وہ جس نے اس کو دبا دیا۔
	یہاں تزکیہ کے بالمقابل ’تدسیہ‘ کا لفظ آیا ہے۔ ’تزکیہ‘ میں نشوونما پانے اور ابھرنے کا تصور ہے اس کے برخلاف ’تدسیہ‘ یہ ہے کہ کسی چیز کو ابھرنے نہ دیا جائے اور اسے دبا دیا جائے۔ زمخشری کہتے ہیں :
التزکیۃ الإنماء والإعلاء بالتقویٰ والتدسیۃ النقص والإخفاء بالفجور ۲؎
تزکیہ کے معنی ہیں تقویٰ کے ذریعہ شخصیت کو نمو دینا اور بلند کرنا۔(اس کے برعکس) فسق و فجور کے ذریعہ شخصیت میں نقص پیدا کرنے اور اسے چھپا دینے کا نام ’تدسیہ‘ ہے۔ 
	اس کا مطلب یہ ہے کہ آدمی کا اپنی شخصیت کو نیکی اور تقوی کے ذریعہ اوپر اٹھانا ’تزکیہ‘ ہے۔ ’تدسیہ‘ یہ ہے کہ آدمی ضلالت و گم رہی اور اخلاقی پستی میں پڑا رہے اور اپنی شخصیت کو ابھرنے نہ دے۔ 

تزکیہ کے ہم معنٰی الفاظ 
	تزکیہ کے معنی میں ’تطہیر‘ کا لفظ بھی آیا ہے، حضرت مریمؑ کے متعلق ارشاد ہے :
اِنَّ اللّٰہَ اصْطَفٰکِ وَطَہَّرَکِ وَاصْطَفٰکِ عَلَی نِسَاء  الْعَالَمِیْنَ۔                              (آل عمران:۴۲)
اللہ نے تجھے برگزیدہ کیا اور پاکیزگی عطا کی اور تمام دنیا کی عورتوں پر تجھ کو ترجیح دے کر اپنی خدمت کے لیے چن لیا۔
	آیت میں لفظ ’طَہَّرَکِ‘ آیا ہے، اس کا مصدر ’تطہیر‘ ہے۔ اس کا مطلب یہ ہے کہ اللہ تعالیٰ نے حضرت مریمؑ کو تمام اخلاقی کم زوریوں سے پاک کیا اور ان کے اندر نیکی، تقویٰ اور عفت و عصمت جیسی خوبیاں پیدا فرمائیں۔ یہی تزکیہ ہے۔ 
	ازواجِ مطہرات کے متعلق ارشاد ہے :
اِنَّمَا یُرِیْدُ اللّٰہُ لِیُذْہِبَ عَنْکُمُ الرِّجْسَ اَہْلَ الْبَیْتِ وَیُطَہِّّرَکُمْ تَطْہِیْراً۔ (الاحزاب:۳۳)
اللہ تو یہ چاہتا ہے کہ تم اہلِ بیتِ نبیؐ سے گندگی کو دور کرے اور تمھیں پوری طرح پاک کر دے۔
	آیت میں ’رجس‘ کا لفظ آیا ہے۔ اس کا استعمال گندگی، میل کچیل، قبیح حرکت، حرام اور کفر جیسی فکری و عملی خرابیوں کے لیے ہوتا ہے۔ یہاں اس سے مراد دینی اور اخلاقی کمزوریاں ہیں۔ آیت کا مطلب یہ ہے کہ اللہ تعالیٰ ازواجِ مطہرات کو ہر قسم کی دینی اور اخلاقی کم زوریوں سے پوری طرح پاک کرنا چاہتا ہے۔ اس کے لیے ’تطہیر‘ کا لفظ آیا ہے۔ تزکیہ اسی کا نام ہے۔ 
	وضو اور تیمم کے احکام کے ذیل میں ارشاد ہے۔ 
مَا یُرِیْدُ اللّہُ لِیَجْعَلَ عَلَیْْکُم مِّنْ حَرَجٍ وَلَکِن یُرِیْدُ لِیُطَہَّرَکُمْ وَلِیُتِمَّ نِعْمَتَہُ عَلَیْْکُمْ لَعَلَّکُمْ تَشْکُرُونَ۔ (المائدہ:۶)
اللہ تم پر زندگی کو تنگ نہیں کرنا چاہتا، مگر وہ چاہتا ہے کہ تمھیں پاک کرے اور اپنی نعمت تم پر تمام کر دے۔ شاید کہ تم شکر گزار بنو۔
	وضو اور تیمم کے ذریعہ آدمی کو جسمانی پاکی حاصل ہوتی ہے اور وہ نماز اور تلاوت جیسی عبادات کے ادا کرنے کے قابل ہوتا ہے۔ اسی طرح وہ گناہوں سے بھی پاک ہوتا ہے۔ یہاں ’تطہیر‘ کے ذریعہ ان دونوں ہی باتوں کی طرف اشارہ ہے۔ یہی تزکیہ ہے۔ 
	قرآن مجید میں ایک جگہ تطہیر اور تزکیہ کے الفاظ ایک ساتھ ہم معنی کے طور پر بھی آئے ہیں۔ (التوبۃ:۱۰۳)
	تزکیہ کے لیے ’تربیت‘ کی اصطلاح بھی استعمال ہوتی ہے۔ تربیت کے معنی ہیں : 
انشاء الشیئ حالاً فحالاً الی حد التمام۔  ۳؎
کسی چیز کو ایک حالت سے دوسری حالت میں اس طرح پہنچانا کہ وہ حد کمال کو پہنچ جائے۔ 
	اللہ تعالیٰ کی ذات کو اسی معنی میں ’ربّ‘ کہا جاتا ہے کہ وہ جس مخلوق کی جس مرحلۂ حیات میں جو حاجت ہے وہ پوری کرتا اور اسے درجۂ کمال تک پہنچاتا ہے۔ تزکیہ کا عمل بھی اسی طرح انجام پاتا ہے۔ تربیت ہی سے مربّی کا لفظ نکلا ہے۔ مربی اس شخص کو کہا جاتا ہے جو ماتحت فرد یا افراد کی نگرانی کرتا اور اس میں جو کم زوری یا خرابی پائی جائے اس کی اصلاح کرتا ہے۔ 
	’تزکیہ‘ خداپرستانہ زندگی گزارنے کا نام ہے۔ اس لیے اسے تقویٰ بھی کہا گیا ہے۔ چناں چہ سورۃالّیل میں ہے :
وَسَیُجَنَّبُہَا الْاَتْقَی، اَلَّذِی یُؤْتِی مَالَہُ یَتَزَکّٰی۔  (اللیل :۱۷-۱۸)  ۴؎
اور اس (آگ) سے دور رکھا جائے گا وہ نہایت پرہیز گار جو پاکیزہ ہونے کی خاطر اپنا مال دیتا ہے۔
دین میں تزکیہ کی اہمیت اور اس کا مقام 
	حضرت ابراہیمؑ نے اپنی اور حضرت اسمٰعیلؑ کی ذریت میں ایک پیغمبر کی بعثت کی جو دعا کی تھی، اس کے مقاصد میں تلاوت آیات، تعلیم کتاب و حکمت اور تزکیہ کا ذکر ہے۔ (البقرہ: ۱۲۹)یہ درحقیقت اس بات کی طرف اشارہ ہے کہ تلاوت آیات اور تعلیم کتاب و حکمت کی اصل غرض علمی اور عملی تزکیہ ہے۔ حضرت ابراہیمؑ کی دعا کے نتیجہ میں رسول اللہ ﷺ کی بعثت کا جہاں ذکر ہے وہاں تلاوت آیات کے فوراً بعد تزکیہ کا ذکر ہے (البقرہ:۱۵۱)اس لیے کہ اصل غرض و غایت تزکیہ ہی ہے۔ تعلیم کتاب و حکمت اسی کے لیے ہے۔ قاضی بیضاوی کہتے ہیں : ’اصل مقصد تزکیہ ہے ‘ اس لیے اسے یہاں مقدم رکھا گیا۔ حضرت ابراہیمؑ کی دعا میں اس کا ذکر آخر میں آیا ہے، اس لیے کہ یہ نتیجہ کے طور آخر ہی میں حاصل ہو تا ہے۔۵؎
	اس سے دو باتیں ابھر کر سامنے آتی ہیں۔
	ایک یہ کہ تزکیہ کی بنیاد، تلاوت آیات، تعلیم کتاب و حکمت پر ہونی چاہئے۔ اس کے بغیر حقیقی تزکیہ حاصل نہیں ہو سکتا۔ اس راہ سے ہٹ کر کسی اور طریقہ سے جو تزکیہ ہو اس کا اسلام کے نزدیک کوئی اعتبار نہ ہو گا۔ 
	دوسری بات یہ کہ اگر تلاوت آیات ہو، کتاب اللہ کی تعلیم ہو اور اس کے اسرار و معارف اور حکمتوں کا بیان بھی ہو اور تزکیہ نہ ہو تو ان کی حقیقی غرض و غایت پوری نہ ہو گی۔ وہ ایک ایسی تگ و دو ہو گی جس میں نشانات راہ کو منزل سمجھ لیا جائے۔ 
تزکیہ کا وسیع تصور
	تزکیہ، اس کے مادّے زکیٰ اور ان کے مشتقات کا استعمال قرآن مجید میں مختلف مواقع پر ہوا ہے۔ ان سب پر ایک نظر ڈالنے سے یہ حقیقت ابھر کر سامنے آتی ہے کہ تزکیہ کا مطلب کسی ایک شعبۂ حیات کی اصلاح اور اس کا خامیوں سے پاک ہونا اور اس میں خوبیوں کا پایا جانا نہیں ہے، بلکہ پوری زندگی کا تزکیہ ہے۔ اگر عبادات کا تزکیہ ہو جائے اور گھر اور خاندان میں اس کے منافی رویہّ اختیار کیا جائے تو یہ ناقص تزکیہ ہو گا۔ اسی طرح آدمی کے اخلاق سنور جائیں اور اس کے معاملات میں فساد پایا جائے تو یہ بھی تزکیہ کی کمی ہو گی۔ قرآن کی تعلیمات کی رو سے تزکیہ ایک ہمہ جہت اور جامع عمل ہے اور انفرادی و اجتماعی ہر پہلو سے اصلاح و تربیت کا نام ہے۔ 
عقیدہ کا تزکیہ 
	تزکیہ کا اولین مرحلہ عقیدے اور فکر کی اصلاح ہے۔ اللہ کے پیغمبر اسی سے تزکیہ کا آغاز کرتے ہیں۔ قرآن مجید کی ابتدائی سورتوں میں ایک سورۂ اعلیٰ بھی ہے۔ اس میں رسول اللہ ﷺ کو تذکیر اور نصیحت کا حکم دیا گیا اور کہا گیا کہ جس کسی کے اندر اس سے خوف اور خشیت پیدا ہو گی وہ فائدہ اٹھائے گا اور جو کوئی بدقسمت ہے وہ اس سے دور ہی رہے گا اور آتش جہنم کا مستحق ہو گا (الاعلیٰ : ۹-۱۳) اس کے بعد فرمایا :
قَدْ اَفْلَحَ مَنْ تَزَکیّٰ (الاعلیٰ: ۱۴)
فلاح پا گیا وہ جس نے تزکیہ اختیار کیا۔
	مکہ کے ابتدائی دور میں تزکیہ کے اندر بنیادی طور پر یہ بات داخل تھی کہ آدمی شرک اور بت پرستی سے بالکلیہ دست بردار ہو جائے، توحید خالص کا عقیدہ اس کے دل و دماغ میں رچ بس جائے اور وہ معصیت کو چھوڑ کر اللہ کی اطاعت کی راہ اختیار کر لے۔ حضرت عبد اللہ بن عباسؓ اس کے معنی بیان کرتے ہیں۔ تزکیّٰ من الشرک۔ یعنی کامیاب ہوا وہ جس نے شرک سے پاکی اختیار کی۔ 
	 مفسر امام ابن جریر طبری نے اس آیت کی تشریح ان الفاظ میں کی ہے :
قد نجح وادرک طلبتہ من تطہّرمن الکفر ومعاصی اللہ وعمل بما أمرہ اللہ بہ فأدّی فرائضہ  ۶؎ 
بے شک وہ کامیاب ہوا اور اپنی مراد کو پا لیا جس نے کفر اور اللہ کی معصیتوں سے پاکی حاصل کی، اللہ نے جن امور کا حکم دیا ان پر عمل کیا اور اس کے بتائے فرائض ادا کئے۔ 
	اس سلسلہ میں ایک روایت بھی حافظ ابو بکر بزّار نے نقل کی ہے۔ حضرت جابرؓ ابن عبد اللہ فرماتے ہیں کہ رسول اللہ ﷺ نے ’قد افلح من تزکیّٰ ‘ کے ذیل میں ارشاد فرمایا:
من شہد ان لا الٰہ الا اللّٰہ وخلع الانداد وشہد انّی رسول اللّٰہ۔۷؎ 
جس نے شہادت دی کہ اللہ کے سوا کوئی معبود نہیں۔ جن چیزوں کو اس کا مد مقابل ٹھہرایا جاتا ہے ان سے علیحدگی اختیار کی اور اس بات کی گواہی دی کہ میں اللہ کا رسول ہوں۔
	جلالین میں ’تزکیّٰ‘ کی تشریح ’تطہّر بالایمان‘ سے کی گئی ہے ۸؎۔ یعنی کامیاب وہ ہوا جس نے ایمان کے ذریعہ پاکی حاصل کی۔ 
	قرطبی میں ہے :
ای من تطہّر من الشرک بایمان  ۹؎ 
یعنی وہ جو ایمان کے ذریعہ شرک سے پاک ہوا۔ 
	مکہ کے ابتدائی دور میں جو سورتیں نازل ہوئیں ان میں سورہ الشمس بھی ہے۔ اس میں بھی یہ مضمون بیان ہوا ہے۔ ارشاد ہے :
قَدْ اَفْلَحَ مَنْ زَکّٰہَا۔ وَقَدْ خَابَ مَنْ دَسّٰہَا۔ (الشمس: ۹-۱۰)
یقیناً فلاح پا گیا وہ جس نے نفس کا تزکیہ کیا اور نامراد ہوا وہ جس نے اس کو دبا دیا۔
	مطلب یہ کہ وہ شخص فلاح یاب اور کامیاب ہوا جس نے نیکی اور تقویٰ کے ذریعہ اپنی شخصیت کو ترقی دی اور اعلیٰ مدارج تک رسائی حاصل کی۔ اس کے برعکس ناکام اور نا مراد ہوا وہ جس نے غلط عقیدہ و فکر اور بد اعمالیوں سے اپنی ذات کو ابھر نے نہ دیا اور اسے تہہ خاک کر کے رکھ دیا۔ علامہ شوکانی کہتے ہیں۔ 
من زکیّٰ نفسہ وأنما ہا وأعلاہا بالتقویٰ فاز بکل مطلوب وظفر بکل محبوب… وخسر من أضلّہا وأغواہا وأخملہا ولم یشہر ہا بالطاعۃ والعمل الصالح۔  ۱۰؎
جس نے تقویٰ کے ذریعہ اپنے نفس کا تزکیہ کیا، اسے نشوونما دیا اور اوپر اٹھایا اس نے ہر مطلوب پا لیا اور کامیاب رہا۔ لیکن وہ شخص خسارے میں رہا جس نے اسے گم راہ کیا اور بھٹکایا، اسے بجھایا اور اللہ کی اطاعت اور عمل صالح کے ذریعہ اسے ابھر نے اور نمایاں ہونے نہ دیا۔ 
	یہ مکی سورتوں کی بعض آیات ہیں۔ ان کے علاوہ دیگر مکّی سورتوں میں بھی مختلف مناسبتوں سے تزکیہ کا ذکر ہے۔ ان میں عقیدہ اور فکر کے تزکیہ کا پہلو نمایاں ہے۔ مدنی سورتوں میں بھی تزکیہ کی ہدایات موجود ہیں۔ ان میں سے بعض میں عقیدہ اور فکر کی اصلاح کا صاف ذکر پایا جاتا ہے۔ سورۂ جمعہ میں ارشاد ہے :
ہُوَ الَّذِیْ بَعَثَ فِی الْاُمِّیِّیْنَ رَسُوْلٌ مِّنْہُمْ یَتْلُو عَلَیْہِمْ اٰیٰتِہٖ وَیُزَکِّیْہِمْ وَیُعَلِّمُہُمُ الْکِتٰبَ وَالْحِکْمَۃَ وَاِنْ کَانُوْا مِنْ قَبْلُ لَفِیْ ضَلاَلٍ مُّبِیْنٍ۔ (الجمعہ: ۲)
وہی ہے جس نے امیوں کے اندر ایک رسول خود انہی میں سے اُٹھایا، جو انھیں اُس کی آیات سناتا ہے، ان کا تزکیہ کرتا اور ان کو کتاب اور حکمت کی تعلیم دیتا ہے، حالاں کہ اس سے پہلے وہ کھلی گمراہی میں پڑے ہوئے تھے۔
	اس آیت میں اللہ تعالیٰ کے ان عظیم احسانات کا ذکر ہے جو اس نے اپنے پیغمبر حضرت محمد ﷺ کے ذریعہ ایک ’امّی‘ قوم پر کئے۔ یہ احسانات و قتی نہیں دائمی تھے۔ ’امّی‘ اس شخص کو کہا جاتا ہے جو لکھنا پڑھنا نہ جانتا ہو۔ امام راغب کہتے ہیں :
الامّی ہو الذی لایکتب ولایقرأ من کتاب 
امّی وہ ہے جو نہ لکھ سکے اور نہ کوئی کتاب پڑھ سکے۔ 
	اس میں غفلت اور جہالت کا تصور بھی ہے۔ ۱۱؎
	’امّی‘ یہاں اہلِ عرب کو کہا گیا ہے۔ ان کی دورِ جاہلیت کی کیفیت بیان ہوئی ہے کہ وہ ’ضلال مبین‘ (کھلی ضلالت) میں مبتلا تھے۔ اس سے اصلاً مراد شرک اور دینِ حق سے بے خبری اور فسق و فجور کی زندگی ہے۔ عقیدے اور عمل کی اس ضلالت سے نکالنا ’تزکیہ‘ ہے۔ زمخشری نے ’وَیُزَکِّیْہِمْ‘ کی تشریح ان الفاظ میں کی ہے۔ 
یطہّرہم من الشرک وخبائث الجاہلیۃ ۱۲؎
آپ انہیں شرک سے اور جاہلیت کی خباثتوں سے پاک کرتے ہیں۔ 
	قاضی شوکانی کہتے ہیں :
یزکّیہم ای یطہّرہم من دنس الکفر والذنوب وسیئ الاخلاق وقیل یجعلہم أذکیاء القلوب بالإیمان۔  ۳؎۱
آپ ان کا تزکیہ کرتے ہیں، یعنی انہیں کفر اور گناہوں کے میل کچیل اور برے اخلاق سے پاک کرتے ہیں۔ اس کے یہ معنی بھی بیان ہوئے ہیں کہ آپ ان کو ایمان کے ذریعہ ذکی القلب (پاک دل) بناتے ہیں۔ 
	سورۂ آل عمران میں یہی بات اہل ایمان پر اللہ کے احسان کی حیثیت سے بیان ہوئی ہے۔ ارشاد باری ہے۔ 
لَقَدْ مَنَّ اللّہُ عَلَی الْمُؤمِنِیْنَ إِذْ بَعَثَ فِیْہِمْ رَسُولاً مِّنْ اَنفُسِہِمْ یَتْلُو عَلَیْْہِمْ آیٰتِہِ وَیُزَکِّیْہِمْ وَیُعَلِّمُہُمُ الْکِتٰبَ وَالْحِکْمَۃَ وَإِن کَانُواْ مِن قَبْلُ لَفِیْ ضَلالٍ مُّبِیْنٍ۔ (اٰل عمران:۱۶۴)
در حقیقت اہل ایمان پر تو اللہ نے یہ بہت بڑا احسان کیا ہے کہ ان کے درمیان خود انہی میں سے ایک ایسا پیغمبر اُٹھایا جو اس کی آیات انھیں سناتا ہے، اُن کا تزکیہ کرتا ہے اور ان کو کتاب اور دانائی کی تعلیم دیتا ہے، حالاں کہ اس سے پہلے یہی لوگ صریح گمراہیوں میں پڑے ہوئے تھے۔
	یعنی اہل ایمان پر اللہ تعالیٰ کا یہ بہت بڑا احسان ہے کہ اس نے اپنے پیغمبر کے ذریعہ انہیں اس صریح ضلالت سے نکالا جس میں وہ پڑے ہوئے تھے۔ یہ ضلالت فکر و عقیدہ اور اخلاق و کر دار ہر طرح کی تھی۔ تزکیہ اسی سے نکالنے کا نام ہے۔ زمخشری نے اس کی تشریح ان الفاظ میں کی ہے :
ویطہرہم من دنس القلوب بالکفر ونجاسۃ سائر الجوارح بملابسۃ المحرمات و سائر الخبائث ۱۴؎ 
کفر کی وجہ سے دلوں میں جو گندگی پیدا ہو جاتی ہے اس سے آپ انہیں پاک کرتے ہیں۔ (اسی طرح ) محرمات اور خباثتوں میں آلودہ ہونے کی وجہ سے اعضاء و جوارح کو جو نجاست لاحق ہو جاتی ہے اسے دور فرماتے ہیں۔ 
	یہی بات قاضی بیضاوی نے مختصر الفاظ میں کہی ہے :
یطہّر ہم من دنس الطباع وسوء الاعتقاد والاعمال ۱۵؎ 
آپ انہیں طبیعتوں کی گندگی اور بد اعتقادی اور بد عملی سے پاک کرتے ہیں۔ 
عبادات کا تزکیہ 
	تزکیہ عبادات کا بھی ہوتا ہے اور عبادات سے تزکیہ حاصل بھی ہوتا ہے۔ سورۂ اعلیٰ میں ارشاد ہے :
قَدْ اَفْلَحَ مَنْ تَزَکیّٰ وَذَکَرَ اسْمَ رَبِّہِ فَصَلّٰی (الاعلیٰ: ۱۴-۱۵ )
فلاح پا گیا وہ جس نے تزکیہ اختیار کیا اور اپنے رب کا نام یاد کیا پھر نماز پڑھی۔
	اس میں تزکیہ کو فلاح کا ذریعہ قرار دینے کے ساتھ اس کی ایک عملی شکل بھی بیان کر دی گئی ہے۔ وہ یہ کہ آدمی اللہ کا ذکر کرے اور اس کا نام لیتا رہے۔ اس کی بہترین صورت وہ اوراد اور دعائیں ہیں جن کا رسول اللہ ﷺ شب و روز اور ہر موقع پر اہتمام فرماتے تھے اور جو صحیح احادیث سے ثابت ہیں۔ اللہ کا نام لینے اور اسے یاد کرنے کا سب سے اعلیٰ و ارفع ذریعہ نماز ہے۔ اسی وجہ سے ذکرِ رب کے فوراً بعد نماز کا تذکرہ ہے۔ نماز کے بغیر تزکیہ کا تصور نہیں ہے۔ نماز میں سجدہ ہے اور سجدہ اللہ سے قربت کا سب سے بڑا ذریعہ ہے۔ حکم ہے وَاسْجُدْ وَاقْتَرِبْ  (العلق: ۱۹) سجدہ کرو اور قریب ہو جاؤ۔ 
	زکوٰۃ میں تزکیہ کا مفہوم موجود ہے، اس لیے کہ دونوں کا مادہ ایک ہے۔ زکوٰۃ سے مال پاک بھی ہوتا ہے اور اس میں خیر و برکت اور نشو و نما بھی ہوتی ہے۔۱۶؎
	رسول اللہ ﷺ کو حکم ہے۔ 
خُذْ مِنْ اَمْوَالِہِمْ صَدَقَۃً تُطَہِّرُہُمْ وَتُزَکِّیْہِمْ بِہَا (التوبہ: ۱۰۳) 
آپ ان کے اموال میں سے صدقہ قبول کر کے ان کی تطہیر اور تزکیہ فرمائیں۔
	 اس کا مطلب یہ ہے کہ صدقات اگر صحیح ہاتھوں میں پہنچیں تو اس سے تطہیر اور تزکیہ حاصل ہوتا ہے۔ 
	روزے کا مقصد لَعَلَّکُمْ تَتَّقُوْنَ (البقرہ: ۱۸۳ )  یعنی تاکہ تم میں تقویٰ پیدا ہو، کے الفاظ میں بیان ہوا ہے۔ یعنی اس سے امید کی جا سکتی ہے کہ آدمی گناہوں سے بچے گا اور خدا پرستی کی راہ اختیار کرے گا۔ تقویٰ ہی کا دوسرا نام تزکیہ ہے۔ 
						(باقی) 
۔۔۔۔۔۔۔
حواشی

۱؎  ابن منظور کہتے ہیں: اصل الزکاء فی اللغۃ الطہارۃ والنماء والبرکۃ والمدح وکلہ قد استعمل فی القرآن والحدیث، لسان العرب: مادہ زکیٰ، ۱۴/۳۵۸، دار صادر بیروت، ۱۹۹۴ء
۲؎  زمخشری، الکشاف عن حقائق غوامض التنزیل: ۴/۷۴۸، دار الکتب العلمیۃ، لبنان، ۱۹۹۵ء
۳؎  راغب اصفہانی، مفردات القرآن، مادہ رب، ص ۱۹۰
۴؎  نیز ملاحظہ ہو، النجم: ۳۲
۵؎  بیضاوی کے الفاظ ہیں : قدّمہ باعتبار القصد واخّرہ فی دعوۃ ابراہیم علیہ السلام باعتبار الفعل۔ تفسیر بیضاوی، ۱/۹۵
۶؎  جامع البیان فی تفسیر القرآن، جزء ۳۰، ص۹۹، دار المعارف، بیروت لبنان، ۱۹۷۸ء
۷؎  ابن کثیر، تفسیر القرآن العظیم: ۴/۵۰۱، قرطبی، الجامع لاحکام القرآن: جلد ۱۰، جزء ۲۰، ص۱۶ 
۸؎  تفسیر جلالین، تفسیر سورۃ الاعلیٰ 
۹؎  قرطبی، الجامع لاحکام القرآن، جلد ۱۰، جزء ۲۰، ص۱۶
۱۰؎  محمد سلیمان عبد اللہ الاشقر، زبدۃ التفسیر من فتح القدیر (للشوکانی) ص۸۰۹، کویت ۱۹۸۵ء 
۱۱؎  راغب اصفہانی، مفردات القرآن، مادہ ’امّ‘ ص۳۳، دار المعرفۃ، بیروت ۱۹۹۸ء
۱۲؎  زمخشری، الکشاف عن حقائق غوامض التنزیل: ۴/۵۱۷
۱۳؎  زبدۃ التفسیر من فتح القدیر، ص۷۴۰
۱۴؎  زمخشری، الکشاف عن حقائق غوامض التنزیل : ۱/ ۴۲۷
۱۵؎  بیضاوی، انوار التنزیل واسرار التاویل: ۱/۱۸۸، دار الکتب العلمیہ، لبنان ۱۹۸۸ء
۱۶؎  ملاحظہ ہو راقم کی کتاب، ’انفاق فی سبیل اللہ‘ شائع شدہ از مرکزی مکتبہ اسلامی پبلشرز نئی دہلی


تحقیق و تنقید

تفسیر میں نظمِ قرآن  کی اِستدلالی حیثیت [اصولِ تفسیر کی روشنی میں ایک جائزہ]

حافظ مبشر حسین لاہوری

	قرآن مجید آخری الہامی کتاب ہے جو حالات و مواقع کی مناسبت سے متفرق اجزاء کی شکل میں کم و بیش تئیس (۲۳) سالوں میں آنحضرت پر نازل ہوئی اور آپ نے اس کی حفاظت کے پیش نظر اپنی حیات طیبہ میں ہی اسے غیر نزولی ترتیب کے ساتھ صدور و قرطاس میں محفوظ کروا دیا۔ بعد میں صحابہ کرامؓ نے اسے مصحف کی شکل دے دی۔
	قرآن مجید کا نزول تو متفرق اجزاء کی شکل میں ہوا، مگر آنحضرتؐ نے اس کی ترتیب کے لیے نزول کا اعتبار نہ کیا، بلکہ خدائی حکم کے تحت اسے وہ مخصوص شکل عطا کی جو آج ہمارے سامنے ہے، مگر یہ مخصوص ترتیب بھی عام روایتی کتابوں کی ترتیب کے برعکس ایک معجزانہ ترتیب پر مشتمل ہے۔ قرآن مجید کے متفرق اجزاء کی شکل میں نازل ہونے کی وجہ سے اہل علم میں یہ اختلاف پیدا ہوا کہ قرآن مجید منتشر احکام اور متفرق بیانات (خطبات) کا مجموعہ ہے یا ایک مرتب و منظم اور مربوط کتاب ہے۔عرب میں محمد عبدہ مصری،محمد رشید رضا،احمد مصطفی مراغی،شیخ محمود شلتوت،امین الخولی،عائشہ عبدالرحمن اور برصغیر میں مولانا عبدالحمید فراہی اور مولانا امین احسن اصلاحی وغیرہ قریب قریب اس بات کے قائل ہیں کہ قرآن مجید ایک ایسی منظم و مربوط کتاب کی حیثیت رکھتا ہے جس کی ہر آیت دوسری آیت سے اور ہر سورت دوسری سورت سے ربط و نظم رکھتی ہے اور یہ ربط و نظم مجموعی طور پر اسے ایک منظم کتاب کی شکل عطا کرتا ہے۔ بلکہ مولانا فراہی و صلاحی کے ہاں تو قرآن مجید کے بارے میں یہ فیصلہ بھی ملتا ہے کہ سورۂ فاتحہ اس آسمانی کتاب کا دیباچہ و مقدمہ،معوذتین اس کا خاتمہ اور ان کے درمیان موجود سورتیں بقول مولانا اصلاحی اس کے سات گروپ (ابواب) اور بقول مولانا فراہی نو گروپ (ابواب) ہیں۔ پھر ہر گروپ میں شامل مختلف سورتوں میں سے ہر سورت عام طور پر ایک مستقل(یعنی فصل کی) حیثیت رکھتی ہے، مگر اس کا تعلق اپنے گروپ(باب)کے ساتھ موجود رہتا ہے۔ ۱؎
	پھر مولانا فراہی و اصلاحی نے ہر گروپ میں موجود سورتوں کے مرکزی اور ذیلی مضمون بھی اس طرح متعین کیے ہیں جس طرح ایک کتاب کے ابواب و فصول کے متعین کیے جاتے ہیں، جب کہ متقدم و متاخر مفسرین میں سے جمہور کی رائے یہ نہیں ہے۔عربوں میں سے امام شوکانی یمنیؒ نے اس نقطۂ نظر کی تردید کی ہے، جب کہ برصغیر میں مولانا مودودی ؒ نے بھی اس رائے سے اتفاق نہیں کیا۔آپ نے اپنی تفسیر تفہیم القرآن کے مقدمہ میں بہ تکرار اس موقف کی تردید کی ہے مثلاً لکھتے ہیں :
	۱)…’’عام طور پر ہم جن کتابوں کے پڑھنے کے عادی ہیں ان میں ایک متعین موضوع پر معلومات،خیالات اور دلائل کو ایک خاص تصنیفی ترتیب کے ساتھ مسلسل بیان کیا جاتا ہے۔اسی بنا پر جب ایک ایسا شخص جو قرآن سے ابھی تک اجنبی رہا ہے پہلی مرتبہ اس کتاب کے مطالعہ کا ارادہ کرتا ہے تو وہ یہ توقع لیے ہوئے آگے بڑھتا ہے کہ ’کتاب‘ ہونے کی حیثیت سے اس میں بھی عام کتابوں کی طرح پہلے موضوع کا تعین ہو گا،پھر اصل مضمون کو ابواب اور فصول میں تقسیم کر کے ترتیب وار ایک ایک مسئلے پر بحث کی جائے گی اور اسی طرح زندگی کے ایک ایک شعبے کو بھی الگ الگ لے کر اس کے متعلق احکام و ہدایات سلسلہ وار درج ہوں گی، لیکن جب وہ کتاب کھول کر مطالعہ شروع کرتا ہے تو یہاں اُسے اپنی توقع کے بالکل خلاف ایک دوسرے ہی اندازِ بیان سے سابقہ پیش آتا ہے جس سے وہ اب تک بالکل نا آشنا تھا۔یہاں وہ دیکھتا ہے کہ اعتقاد ی مسائل، اخلاقی ہدایات،شرعی احکام،دعوت،نصیحت،عبرت، تنقید،ملامت،تخویف،بشارت،تسلی، دلائل،شواہد، تاریخی قصے،آثارِ کائنات کی طرف اشارے،بار بار ایک دوسرے کے بعد آ رہے ہیں۔ ایک ہی مضمون مختلف الفاظ میں دہرایا جا رہا ہے۔ ایک مضمون کے بعددوسرا اور دوسرے کے بعد تیسرا اچانک شروع ہو جاتا ہے، بلکہ ایک مضمون کے بیچ میں دوسرا مضمون یکایک آ جاتا ہے۔…‘‘  ۲؎
	۲)…’’ اسی لیے ایک عام کتاب خواں کی سی ذہنیت لے کر جب ہم میں سے کوئی شخص قرآن کا مطالعہ شروع کرتا ہے تو اسے کتاب کے موضوع،مدّعا اور مرکزی مضمون کا سراغ نہیں ملتا۔ اس کا اندازِ بیان اور طرزِ تعبیر بھی اسے کچھ اجنبی سا محسوس ہوتا ہے اور اکثر مقامات پر اس کی عبارات کا پس منظر بھی اس کی نگاہوں سے اوجھل رہتا ہے۔‘‘ ۳؎
	۳)…’’یہ قرآن اس نوعیت کی کتاب نہیں ہے کہ اللہ تعالیٰ نے بیک وقت اسے لکھ کر محمدﷺ  کو دے دیا ہو اور کہہ دیا ہو کہ اسے شائع کر کے لوگوں کو ایک خاص رویۂ زندگی کی طرف بلائیں، نیز یہ اس نوعیت کی کتاب بھی نہیں ہے کہ اس میں منصفانہ انداز پر کتاب کے موضوع اور مرکزی مضمون کے متعلق بحث کی گئی ہو۔یہی وجہ ہے کہ اس میں نہ تصنیفی ترتیب پائی جاتی ہے اور نہ کتابی اسلوب۔‘‘۴؎
	آگے تفسیر میں بھی مختلف مواقع پراس مخصوص نقطۂ نظر کی واضح نفی ملتی ہے۔ لیکن اس کا یہ مطلب نہیں کہ مولانا مودودی نظم و مناسبت کی کسی صورت کو بھی قبول نہیں کرتے،بلکہ آ پ آیات اور سورتوں کے ظاہری ربط کی حد تک فوائد کی حیثیت سے اپنی تفسیر میں اس طرف توجہ دیتے نظر آتے ہیں، مگر اس میں نہ تو خواہ مخواہ کے تکلّفات سے کام لیتے ہیں،نہ نظمِ قرآن کو تفسیرِ قرآن کے لیے اصولی اور کلیدی اہمیت دیتے ہیں اور نہ  سورتوں کی گروپ بندی،،ہر گروپ اور ہر سورت کے ایک ہی مرکزی موضوع پر مشتمل ہونے کے فراہی فلسفہ کو آپ لائق اعتنا سمجھتے ہیں۔جب کہ مولانا فراہی و اصلاحی کے ہاں تو: ’’ہر سورہ ایک مستقل وحدت ہے، اس کا ایک علیحدہ عنوان و موضوع (عمود )ہے اور اس سورہ کے تمام اجزائے کلام اس عنوان و موضوع سے نہایت گہری وابستگی رکھتے ہیں۔‘‘۵؎
	اس سے آگے مولانا اصلاحی صاحب فرماتے ہیں :
	’’جس طرح ہر سورہ کا ایک خاص عمود ہوتا ہے جس سے سورہ کے تمام اجزائے کلام وابستہ ہوتے ہیں اسی طرح ہر گروپ کا بھی ایک جامع عمود ہے اور اس گروپ کی تمام سورتیں اسی جامع عمود کے کسی خاص پہلو کی حامل ہیں۔مطالب اگرچہ ہر گروپ میں مشترک سے ہیں، لیکن اس اشتراک کے ساتھ جامع عمود کی چھاپ ہر گروپ پر نمایاں ہے۔‘‘۶؎
	مولانا مودودی سورتوں کی اس گروپ بندی اور ان کے مختلف مرکزی مضامین پر مشتمل ہونے کے برعکس یہ رائے رکھتے ہیں کہ ’’اس (قرآن مجید) کا موضوع انسان ہے اس اعتبار سے کہ بلحاظِ حقیقتِ نفس الامری اس کی فلاح اور اس کا خسران کس چیز میں ہے۔ اس کا مرکزی مضمون یہ ہے کہ ظاہر بینی یا قیاس آرائی یا خواہش کی غلامی کے سبب سے انسان نے خدا اور نظامِ کائنات اور اپنی ہستی اور اپنی دنیوی زندگی کے متعلق جو نظریات قائم کیے ہیں اور ان نظریات کی بنا پر جو رویے اختیار کر لیے ہیں وہ سب حقیقت نفس الامری کے لحاظ سے غلط اور نتیجے کے اعتبار سے خود انسان ہی کے لیے تباہ کن ہیں۔ حقیقت وہ ہے جو انسان کو خلیفہ بناتے وقت خدا نے خود بتا دی تھی اور اس حقیقت کے لحاظ سے انسان کے لیے وہی رویہ درست اور خوش انجام ہے جسے پچھلے صفحات میں ہم ’صحیح رویہ‘ کے نام سے بیان کر چکے ہیں۔اس کا مدّعا انسان کو اس صحیح رویہ کی طرف دعوت دینا اور اللہ کی اس ہدایت کو واضح طور پر پیش کرنا ہے جسے انسان اپنی غفلت سے گم اور اپنی شرارت سے مسخ کرتا رہا ہے۔ان تین بنیادی امور کو ذہن میں رکھ کر کوئی شخص قرآن کو دیکھے تو اسے صاف نظر آئے گا کہ یہ کتاب کہیں اپنے موضوع اور اپنے مدعا اور مرکزی مضمون سے بال برابر بھی نہیں ہٹی ہے۔اول سے لے کر آخر تک اس کے مختلف النوع مضامین اس کے مرکزی مضمون کے ساتھ اس طرح جڑے ہوئے ہیں جیسے ایک ہار کے چھوٹے بڑے رنگ برنگ جواہر ہار کے رشتے میں مربوط و منسلک ہوتے ہیں … یہی وجہ ہے کہ وہ ہر چیز کا ذکر صرف اس حد تک اور اس انداز میں کرتا ہے جو اس کے مدعا کے لیے ضروری ہے۔ ہمیشہ ان چیزوں کا ذکر بقدر ضرورت کرنے کے بعد غیر متعلق تفصیلات کو چھوڑ کر اپنے مقصد اور مرکزی مضمون کی طرف رجوع کرتا ہے اور اس کا سارا بیان انتہائی یکسانی کے ساتھ ’دعوت‘ کے محور پر گھومتا رہتا ہے۔‘‘۷؎
	ماضی قریب کی ان مذکورہ عبقری شخصیات کے زیر نظر موضوع پر اختلاف کو آغاز ہی میں واضح کر دینے کا مقصد اس موضوع کی اہمیت کو اُجاگر کرنا ہے۔آئندہ صفحات میں ہم اس موضوع کی تعریف،آغاز و ارتقاء،علوم قرآن و اصول تفسیرمیں اس کی استدلالی حیثیت وغیرہ پر ضروری تفصیلات مہیا کریں گے۔ اس موضوع کے لیے چوں کہ متقدمین و متاخرین نے بالعموم ’نظم ‘کی اصطلاح استعمال کی ہے،اس لیے ہم بھی اسے ’نظمِ قرآن‘ سے موسوم کریں گے۔
اصطلاحِ ’نظم قرآن‘ کا آغاز :
	یہ معلوم نہیں کہ قرآن مجید کے نظم و ربط کے سلسلہ میں سب سے پہلے کس صاحب علم نے گفتگو فرمائی، البتہ متقدمین میں سے جن اصحاب علم نے اس سلسلہ میں کلام کیا ہے، ان میں امام ابن قتیبہ(۲۱۳ھ۔۲۷۶ھ)ابو الحسن علی بن عیسیٰ رمانی معتزلی (۲۹۶ھ۔۳۸۳ھ) قاضی عبدالجبار اسد آبادی معتزلی(۳۵۹ھ۔۴۱۵ھ)امام خطابی (۳۱۹ھ۔۳۸۸ھ) ابن جعفر باقلانی اشعری (۳۳۸ھ۔۴۰۳ھ) عبدالقاہر  جرجانی اشعری  (۴۷۱ھ م)کے نام سر فہرست ہیں۔ ابن قتیبہ نے تاویل مشکل القرآن میں،رمانی نے النکت فی اعجاز القرآن میں،قاضی عبدالجبار نے المغنی فی ابواب التوحید والعدل کی سولہویں جلد میں،خطابی نے البیان فی اعجاز القرآن میں، باقلانی نے اعجاز القران میں، جرجانی نے دلائل الاعجاز میں اس موضوع پر قلم اٹھایا ہے۔ ان اصحاب نے نہ صرف یہ کہ اپنی تصنیفات میں نظمِ قرآن (نظمِ کلام ) کی اصطلاح  استعمال کی، بلکہ نظمِ کلام کو قرآن مجید کے اعجاز کا محل بھی قرار دیا۔لیکن ان کے ہاں نظمِ کلام سے مراد وہ مفہوم نہیں تھا جسے متاخرین میں مولانا فراہی و اصلاحی نے متعارف کروایا ہے، بلکہ ان کے ہاں نظمِ قرآن سے مراد یہ تھا کہ قرآن مجید کے محض الفاظ و کلمات  ہی معجزانہ حیثیت نہیں رکھتے اور نہ فقط ان کے معانی کا یہ حال ہے، کیونکہ یہی الفاظ و معانی تو عربوں کے ہاں بھی مروج تھے، البتہ ان الفاظ و معانی کی ترکیب سے جو کلام،قرآنی آیات اور قرآنی جملوں کی شکل میں پیش ہوتا تھا،وہ معجزہ تھا اور اس جیسی ترکیب پر مبنی ایک سورت بھی پیش کرنے سے کفار عاجز آ گئے تھے۔ امام خطابیؒ اسی پس منظر میں فرماتے ہیں :
	 ’’قرآن مجید کے معجزہ ہونے کی وجہ یہ ہے کہ اس کا نظم عمدہ، الفاظ فصیح اور معانی حسین ہیں۔ اس نے توحید کی تعلیم دی، شرک سے اجتناب کی تلقین کی، اطاعتِ الہٰی پر ابھارا، حلال و حرام اور جائز و نا جائز کے ضابطے بتائے، وعظ و تبلیغ اور امر بالمعروف و نہی عن المنکر کے اصول واضح کئے اور ان ساری تعلیمات کو نظم کی لڑی میں اس طرح منسلک کر دیا کہ ذرا سا دھاگہ ٹوٹا اور سارے موتی منتشر ہو گئے۔ قرآنی بلاغت ادب کے تمام اسالیب کی جامع ہے جس کی نظیر انسانی وجود پیش نہیں کر سکتا۔ الفاظ کو اس طرح موبوط بنادیا گیا ہے کہ اگرانہیں ان کے مخصوص مقام سے ہٹا کر کہیں اور رکھ دیا جائے تو مفہوم گڑ بڑ ہو جائے یاوہ چاشنی اور رونق باقی نہ رہے جو قرآن میں موجود ہے۔‘‘۸؎
	یہی بات قاضی عبدالجبار معتزلی اس طرح پیش کرتے ہیں :
	’’یہ بات ذہن میں رہنی چاہیے کہ فصاحت مفرد کلمات میں نہیں ہوتی، بلکہ ایک مخصوص طریقہ کو اختیار کر کے کلام میں نظم و ارتباط پیدا کرنے سے فصاحت پیدا ہوتی ہے۔ نظم و تالیف کے ساتھ ہر لفظ کی ایک صفت ہونی چاہیے۔یہ صفت بسا اوقات نظم و ترکیب سے اپنا مقام بناتی ہے اور کبھی اعراب کے ذریعہ اور کبھی موقع و محل سے امتیاز حاصل کر لیتی ہے۔ ان تینوں کے علاوہ کوئی چوتھی شکل نہیں ہے … اگر کوئی شخص اعتراض کرے کہ فصاحت میں حسنِ معنی بھی شامل ہے، پھر تم نے اس کا خیال کیوں نہیں رکھا؟تو اس کا جواب یہ ہے کہ معانی کا حسن گرچہ ناگزیر ہے، لیکن ان میں کوئی خصوصیت نہیں ہے۔اسی وجہ سے یہ صورت حال دیکھنے میں آتی ہے کہ ایک ہی مفہوم کو ادا کرنے والوں میں سے ایک شخص فصاحت میں دوسرے پر بازی لے جاتا ہے، جبکہ مفہوم دونوں کا ایک ہی ہوتا ہے، کیونکہ ہمیں معلوم ہے کہ معانی میں کمی بیشی نہیں ہوتی۔ اس صورت میں تفاوت ان لفاظ میں ہو گا جو اظہار کا جامہ زیب کرتے ہیں۔اگر یہ جملہ صحیح ہے تو خصوصیت دراصل تالیف کی وجہ سے پیدا ہوتی ہے۔ اس سے کلمات مخصوص ہوتے ہیں، یا تقدیم و تاخیر سے نکھار آتا ہے جو موقع و محل کے لیے خاص ہیں، یا پھر حرکات سے حسن پیدا ہوتا ہے جو اعراب کے ساتھ خاص ہیں اور اسی سے کلام میں امتیاز پیدا ہوتا ہے۔‘‘ ۹؎

نظمِ قرآن بمعنی مُنَاسبتِ آیات و سُوَر:
	متقدم علمائے بلاغت کے ہاں نظم کی اصطلاح جس پس منظر میں مستعمل تھی اسے برقرار رکھتے ہوئے اس میں توسیع سب سے پہلے جس مفسر نے کی، وہ علامہ ابوالقاسم محمود بن عمر جاراللہ الزمخشری المعتزلی (۴۶۷ھ۔ ۵۳۸ھ) ہیں۔علامہ زمخشری اس بات کے بھی قائل تھے کہ قرآن مجید اپنے جملوں کی ترکیب و تنظیم کے حسن بلاغت کی وجہ سے معجزہ ہے۔ اس کے مقابلہ کا بلیغ جملہ پیش کرنے سے مخلوق قاصر ہے۔چنانچہ سورہ نساء کی آیت ۱۶۶(وِلٰکِنَّ اللّٰہَ یَشْھَدُ…)کی تفسیر کرتے ہوئے رقم طراز ہیں :
	’’اللہ نے قرآن کو اپنے اس علم خاص کے ساتھ نازل کیا ہے جس سے کوئی واقف نہیں ہے اور وہ یہ ہے کہ قرآن کی ترتیب و تنظیم ایسے سلو ب اور نظم کے مطابق ہے جو ہر صاحبِ بلاغت اور صاحبِ بیان کے بس سے باہر ہے … اور قرآن کی صحت اور صداقت کی سب سے بڑی دلیل یہ ہے کہ اس کا نزول ایسے معجزانہ نظم کے ساتھ ہوا ہے جو ہر کسی کی طاقت سے بلند ہے۔‘‘۱۰؎
	زمخشری نے نظم قرآن کی اصطلاح کو مزید وسعت دیتے ہوئے مختلف آیات کے باہمی نظم وربط تلاش کرنے کی طرف بھی توجہ دی۔اس سلسلہ میں انھوں نے جو کوشش کی ہے اس کے چند نمونے سطورِ ذیل میں پیش کیے جاتے ہیں :
	۱)…سورۂ اعراف میں حضرت آدمؑ و ابلیس کا واقعہ بیان ہوا ہے اور اس کا اختتام اس آیت پر کیا گیا ہے :
	{قَالَ اھْبِطُوا بَعْضُکُمْ لِبَعْضٍ عَدُوٌّوَلَکُمْ فِی الْاَرْضِ مُسْتَقَرٌّوَّمَتَاعٌ اِلیٰ حِیْنٍ قَالَ فِیْھَا تَحْیَوْنَ وَفِیْھَاتَمُوْتُوْنَ َمِنْھَا تَخْرُجُوْنَ}[الاعراف:۲۴۔۲۵]
	اس کے فوراً بعد یہ آیت ہے :
	{یٰبَنِی آدَمَ قَدْ اَنْزَلْنَاعَلَیْکُمْ لِبَاساً یُّوَارِیْ سَوْآتِکُمْ وَرِیْشاً وَلِبَاسُ التَّقْوٰی ذٰلِکَ خَیْرٌ ذٰلِکَ مِنْ اٰیٰتِ اللّٰہِ لَعَلَّھُمْ یَذَّکَّرُوْنَ}[الاعراف :۲۶]
	اس آیت کا ماقبل سے بظاہر کوئی تعلق نظر نہیں آتا، مگر زمخشری ان میں نظم ثابت  کرتے ہوئے رقم طراز ہیں :
	’’یہ آیت سیاقِ کلام سے منقطع ہو کر عَلٰی سَبِیلِ الْاِسْتِطْرَادْ  آ گئی ہے۔ اس سے پہلے کے واقعہ میں ہبوطِ آدم کا تذکرہ تھا اور کہا گیا تھا کہ آدم کے ستر کھل گئے اور وہ اپنے جسم کو جنت کے پتوں سے ڈھانکنے لگے۔یہاں لباس کا ذکر کر کے اللہ تعالیٰ  اپنے احسان کا اظہار کر رہا ہے اور اس بات سے باخبر کر رہا ہے کہ ننگا پن اور عریانیت باعثِ فضیحت و رسوائی ہے اور ستر پوشی تقوی کا عظیم باب ہے۔‘‘ ۱۱؎
	۲)…سورت نساء میں ایک یہ آیت ہے :
	{وَاِنْ کُنْتُمْ مَرْضٰی اَوْ عَلٰی سَفَرٍ اَوْجآئَ اَحَدٍ مِّنْکُمْ مِنَ الْغَائِطِ اَوْ لاَمَسْتُمُ النِّسَآئَ فَلَمْ تَجِدُوا مَآئً فَتَیَمَّمُوْا صَعِیْدًا طَیِّباً}[النسآء:۴۳]
	یہاں صاحب کشاف(زمخشری) نے اس آیت کے ضمن میں پہلے یہ سوال اٹھایا ہے کہ قرآن مجید نے مریضوں،مسافروں، بے وضو ۱ور جنبی لوگوں کو ایک ہی لڑی میں کیونکر پرو دیا ہے، جب کہ بیماری اور سفر تو رخصت کے اسباب ہیں۔حدث وجوب وضو کا سبب ہے اور جنابت وجوبِ غسل کا سبب ہے۔ آخر اس ترتیب و نظمِ کلام کا کیا سبب اور حکمت ہے ؟پھر اس کے جواب میں فرماتے ہیں : ’’جن لوگوں پر طہارت واجب ہو چکی ہو، لیکن پانی نہ ملنے کی وجہ سے یا بیماری کی وجہ سے وہ اس کا استعمال نہیں کر سکتے، ایسے لوگوں کو خدا کی طرف سے مٹی سے تیمم کی رخصت دی جا رہی ہے۔ چنانچہ ان میں سے مریضوں اور مسافروں کو پہلے رخصت دی گئی اور ان کا تذکرہ سب سے پہلے ہوا، کیونکہ یہ لوگ اس لحاظ سے اولیت کے مستحق تھے کہ یہ اسباب بکثرت اور بتکرار پیش آتے ہیں اور ان سے انسان کو زیادہ سامنا ہوتا ہے۔ اس کے بعد بطور عموم ان سب کا ذکر کر دیا گیا جن پر طہارت واجب ہو اور وہ پانی کے استعمال پر قاد ر نہ ہوں، خواہ دشمن یا درندوں کے خوف سے یا برتن نہ ہونے کی وجہ سے یا پانی نہ ملنے کی وجہ سے۔کیونکہ مرض اور سفر کے مقابلہ میں یہ عوارض کم پیش آتے ہیں۔‘‘ ۱۲؎
	نظمِ قرآن کے سلسلہ میں آیات کی باہمی مناسبت پر جو گفتگو علامہ زمخشری کے ہاں ملتی ہے وہی آگے امام رازی (۵۴۴ھ۔۶۰۶ھ ) کے ہاں بھی ملتی ہے، مگر زمخشری ہی کی طرح رازی کے ہاں بھی یہ متفرق طور پر کہیں کہیں دکھائی دیتی ہے، پھر ان کے بعد امام بقاعی(۸۸۵ھ م) نے بھی اس طرف توجہ کی اور’’ نظم الدررفی تناسب الآیات والسور ‘‘  نامی اپنی تفسیر میں آیتوں اور سورتوں کے باہمی ربط و نظم پر کافی کام کیا۔اسی طرح شیخ مخدوم علی مہائمی (۷۷۶ھ۔ ۸۳۵ھ) امام سیوطی (۸۴۹ھ۔۸۹۱۱ھ) شیخ محی الدین ابن عربی صوفی(۵۶۰ھ۔۶۳۸ھ) علامہ ابو جعفر ابن الزبیر(۶۲۷۔ ۷۰۸ھ) ابوالحسن علی بن احمد الحرالی( ۶۳۷ ھ م) نے بھی نظم و مناسبت کی رعایت سے تفاسیر لکھی ہیں۔

پورے قرآن کا نظام 
	قرآن مجید کی آیات اور سورتوں کے داخلی وخارجی نظم کے متعلق مذکورہ بالا اہل علم کے ہاں اگرچہ کافی بحثیں ملتی ہیں، مگر ان میں سے کسی کے ہاں یہ بحث نہیں ملتی کہ پورا قرآن مجید بھی ایک ایسی وحدتِ ترتیب اور تنظیم رکھتا ہے جو اسے شروع سے آخر تک ایک کتاب کی طرح منضبط کلام کی شکل مہیا کرتی ہے (شیخ اکبر ابن عربیؒ نے اس طرف کچھ اشارہ کیا ہے ۱۳؎  ان کا تذکرہ آگے آتا ہے )۔
	متاخرین میں سے جن اہل علم نے پورے قرآن مجید کو مربوط و منظم کتاب کی طرح ایک وحدت دینے کی کوشش کی ہے،ان میں مولانا فراہی ( ۱۸۶۳ء۔۱۹۳۰ء) کا نام سب سے نمایاں ہے۔انھوں نے اس کے لیے نظمِ قرآن اور نظامِ قرآن کی اصطلاحات استعمال کی ہیں۔انہوں نے نظم قرآن کے سابقہ تصورات کو وسعت دیتے ہوئے ایک نیا نظریہ اور فلسفہ پیش کیا چنانچہ وہ رقم طراز ہیں :
	’’بعض علماء نے آیات اور سورتوں کی باہمی مناسبت کے باب میں کئی تصانیف چھوڑی ہیں،لیکن نظم قرآن کے باب خاص میں کوئی تصنیف میرے علم میں نہیں آئی۔میرے نزدیک نظام اور مناسبت میں فرق ہے اور وہ فرق یہ ہے کہ مناسبت نظام کا محض ایک حصہ ہوتی ہے۔‘‘…(آگے فرماتے ہیں )’’نظم سے ہماری مراد سورہ کے اجزاء کی وہ باہمی مناسبت ہے جس کے معلوم ہونے پر پوری سورہ ایک وحدت میں ڈھل جائے۔ اس صور ت میں کلام کا مفہوم اس قدر مربوط اور  ایک ہی مرکزی مضمون کا حامل نظر آتا ہے کہ پوری سورہ مشخّص ہو کر سامنے آتی ہے اور کلام میں ایک جمال،ایک پختگی اور وضاحت کا ادراک ہوتا ہے۔نظم محض ایک سورہ تک ہی محدود نہیں ہوتا،بلکہ یہ بھی دیکھا جاتا ہے کہ اس سورہ کی مناسبت ان سورتوں کے ساتھ معلوم ہو جائے جواس کے ساتھ متصل ہیں۔اگر ان کے ساتھ ان کی مناسبت واضح نہ ہو تو ان سورتوں کے ساتھ اس کا تعلق معلوم ہو جائے جو اس سے پہلے یا بعد میں کچھ فاصلے پر واقع ہیں۔کیونکہ عین ممکن ہے کہ جس طرح بعض آیات جملہ معترضہ کے طور پر کلام میں آ جاتی ہیں اسی طرح بعض سورتیں بھی معترضہ سورتیں بن کر آئی ہوں۔نظم معلوم ہو جانے کے بعد اول سے آخر پورا قرآن مناسبت و ترتیب رکھنے والا اور  کامل وحدت سے متصف نظر آئے گا۔ اس سے یہ بات واضح ہوئی کہ نظم محض مناسبت یا محض ترتیب اجزاء سے زائد ایک چیز ہے۔‘‘ ۱۴؎
	مولانا فراہی نے نظمِ قرآن کا جو فلسفہ پیش کیا اس کی رو سے سورۂ فاتحہ اس آسمانی کتاب کا دیباچہ،معوذتین خاتمہ اور درمیانی سورتیں مختلف ابواب (گروپ) ہیں۔ ان ابواب کے الگ الگ مرکزی مضمون (عنوان ) ہیں اور ہر سورت اپنے باب کی ایک فصل کی حیثیت رکھتی ہے اور اس فصل کا بھی ایک مرکزی عنوان ہے جو اپنے باب (گروپ) کے مرکزی عنوان کے ساتھ ربط رکھتا ہے۔یوں پورا قرآن ایک کتابی و تصنیفی ربط کی صورت میں ڈھل جاتا ہے۔مولانا فراہی کا یہ فلسفہ ان کے چند رسائل کے مجموعہ ’رسائل الامام فراہی ‘ (ص ۱۰۳اتا۱۱۰) میں تفصیل کے ساتھ موجود ہے اور اس میں انہوں نے قرآن مجید کی ایک سو چودہ سورتوں میں سے ہر سورت کا مرکزی موضوع (عمود) اور پھر ان کے ابواب (گروپ) کا مرکزی موضوع بھی متعین کیا ہے۔مولانا فراہی نے اپنے اس فلسفہ و نظریہ کو عملی شکل دیتے ہوئے قرآن مجید کی مختلف سورتوں کی تفسیر بھی اسی نہج پر کی ہے، مگر وہ پورے قرآن کی تفسیر نہ کر پائے، البتہ ان کے بعد ان کے شاگرد رشید مولانا امین احسن اصلاحی نے اسی فلسفہ کی آبیاری کرتے ہوئے پورے قرآن مجید کی ضخیم تفسیر لکھی اور اپنی خدا داد عقل و بصیرت سے ان تمام مباحث پر بھی قلم اٹھایا جنہیں ان کے استاذ امام فراہی نے تشنہ چھوڑا تھا۔اس سلسلہ میں بعض مقامات پر انہوں نے اپنے استاد سے اختلاف بھی کیا ہے، جس کی تفصیل آگے ’مولانا فراہی و اصلاحی کے تفسیری اختلافات‘ کے عنوان کے تحت آ رہی ہے۔
	یہ تو تھے اس علم کے آغاز و ارتقاء سے متعلق  چند مباحث۔ اب ہم علوم قرآن اور اصول تفسیر کی روشنی میں اس علم کی حیثیت پر گفتگو کریں گے۔
علمِ نظمِ قرآن (علم المناسبۃ )
	علوم قرآن پر دستیاب دو اہم کتابوں یعنی ’الاتقان فی علوم القرآن‘ (امام سیوطی) اور ’البرھان فی علوم القرآن‘ ( امام زرکشی) میں اس علم پر کافی تفصیل سے بحث موجود ہے۔ انہوں نے اس علم کے لیے نظم قرآن کی اصطلاح بھی استعمال کی ہے اور علم المناسبۃ  کی اصطلاح بھی۔چنانچہ امام سیوطیؒ  فرماتے ہیں کہ:
المناسبۃفی اللغۃ المشاکلۃ والمقاربۃ ومرجعھافی الآیات ونحوھا الی معنی رابط بینھما،عام اوخاص، عقلی اوحسی اوخیالی اوغیرذلک من انواع العلاقات، اوالتلازم الذھنی کالسبب والمسبّب والعلۃ والمعلول والنظیرین والضدین وغیرہ۔ ۱۵؎
لغوی طور پر ’مناسبت‘ کا معنی ہے ایک دوسرے کے قریب اور مشابہ ہونا۔ آیات (اور سورتوں )وغیرہ میں علم مناسبت سے مراد دو چیزوں کے مابین معنوی ربط کا نام ہے۔ یہ ربط عام اور خاص کے درمیان بھی ہو سکتا ہے، خیالی (عقلی)اور حسّی کے درمیان بھی۔ اسی طرح باہمی ربط(علاقات) کی دیگر قسموں میں سے کسی اور کے درمیان بھی۔ علاوہ ازیں اس ربط کا تعلق تلازُمِ ذہنی سے بھی ہو سکتا ہے، مثلاً جس طرح سبب اور مسبب کے درمیان تعلق ہوتا ہے یا علت اور معلول کے درمیان یا  دو نظیروں  یا  دو ضدوں کے درمیان ہوتا ہے۔
	علمِ نظمِ قرآن میں جس طرح آیات کے باہمی ربط و نظم پر بحث کی جاتی ہے اسی طرح سورتوں کے باہمی ربط ونظم پربھی روشنی ڈالی جاتی ہے، جیسا کہ امام سیوطی فرماتے ہیں : 
	’’ابو جعفر بن زبیر جو امام ابو حیان کے شیخ تھے، انہوں نے اس موضوع پر ایک کتاب لکھی، جس کا نام ہے :’’البرھان فی مناسبۃ ترتیب سورالقرآن‘‘ ۱۶؎
	خود امام سیوطی نے بھی ’اسرار التنزیل‘ کے نام سے اس موضوع پر ایک کتاب لکھی،پھر اس میں سے سورتوں کے باہمی ربط سے متعلقہ حصے کو انہوں نے الگ کتابی شکل دے دی اور اس کا نام رکھا:’’تناسق الدررفی تناسب السور‘‘ ۱۷؎
 
علمِ نظمِ قرآن کی اہمیت و افادیت اور مختلف نقطہ ہائے نظر:
	علم نظمِ قرآن کی اہمیت و افادیت کے بارے میں اہلِ علم کی آراء مختلف رہی ہیں۔ بعض اہلِ علم اس کی افادیت کے نہ صرف قائل تھے، بلکہ انہوں نے قرآن مجید کی تفسیر میں بھی اس سے فائدہ اٹھایا، جب کہ بعض اسے تکلف محض سے تعبیر کرتے تھے، چنانچہ شیخ عزالدین بن عبدالسلام اس ثانی الذکر طبقہ کی نمائندگی کرتے ہوئے رقم طراز ہیں :
المناسبۃ علم حسن لکن یشترط فی حسن  ارتباط الکلام ان یقع فی امرمتحد مرتبط اولہ بآخرہ فان وقع علی اسباب مختلفۃ لم یشترط فیہ ارتباط احدھما بالآخر (قال) ومن ربط ذلک فھو متکلّف بمالایقدر علیہ الا بربط رکیک یصان عنہ حسن الحدیث فضلاعن احسنہ فان القرآن نزل فی نیف وعشرین سنۃ فی احکام مختلفۃ ولأسباب مختلفۃ وماکان کذلک لایتاتی ربط بعضہ ببعض۔ ۱۸؎

علم المناسبہ (نظم قرآن ) ایک اچھا علم ہے لیکن ربطِ کلام کی خوبی اس بات سے مشروط ہے کہ وہ کلام ایک ہی معاملہ سے متعلق ہو اور شروع سے آخر تک مربوط واقع ہوا ہو۔ لہٰذا اگر کلام مختلف مواقع پر پیش آیا ہو تو پھر اس کے باہم مربوط ہونے کی شرط نہیں لگائی جا سکتی، بلکہ ایسے کلام کو اگر کوئی شخص مربوط و مرتّب بنانے کی کوشش کرے گا تو وہ اس چیز کا تکلف کرے گا جواس کی طاقت سے باہر ہے اور اس طرح وہ ایسا فضول ربط پیش کرے گا جو سب سے اچھے کلام میں تو دور کی بات ایک عام مناسب کلام کے بھی شایان شان نہیں ہو گا۔قرآن مجید بیس سال سے کچھ زیادہ کی مدت میں مختلف حالات کے لیے گوناگوں احکام لے کر نازل ہوا اور جس چیز کا نزول اس طرح ہوا ہو اس میں کسی قسم کا ربط و نظم نہیں ہو سکتا۔
	ماضی قریب کے مشہور مفسر امام شوکانی(۱۱۷۳ھ۔۱۲۵۰ھ) نے بھی نظمِ قرآن کی تلاش کو لایعنی اور وقت کا ضیاع قرار دیا ہے۔ سورۂ بقرہ کی آیت ۴۰کے تحت رقم طراز ہیں :
	’’جان لو کہ بہت سے مفسرین نے ایک زحمت طلب علم دریافت کیا ہے۔ انہوں نے ایک ایسے سمندر میں غوطہ زنی کی ہے جس میں تیرنے کے وہ مکلف نہیں بنائے گئے۔ انہوں نے ایک ایسے فن میں اپنے اوقات صرف کئے جوان کے لیے قطعی سود مند نہیں ہے، بلکہ انہوں نے اپنے آپ کو ایسی مجرد رائے اور گمان سے کام لینے پر لگا دیا ہے جو کتاب الہٰی کے معاملات میں بالکل ممنوع ہے۔ اس کی تفصیل یہ ہے کہ انہوں نے مصحف میں موجود ترتیب کے مطابق قرآنی آیات کی تنظیم کے درمیان مناسبت کا التزام کیا ہے اور اس راہ میں ایسے تکلّفات اور اس قدر تصنّع سے انہیں کام لینا پڑا ہے کہ حق و انصاف پناہ مانگنے لگتے ہیں۔ کلام اللہ تو دور کی بات ماہرینِ بلاغت کا کام بھی ایسے تکلّفات سے مبرّا ہوتا ہے۔ان لوگوں نے اس موضوع پر علیٰحدہ سے کتابیں تصنیف کی ہیں اور مناسبت کو تالیف کا اہم ترین مقصد قرار دیا ہے، جیسا کہ بقاعی نے اپنی تفسیر میں کیا ہے۔ ان کے ان پیش روؤں نے بھی جن کا تذکرہ  بقاعی نے اپنے مقدمہ میں کیا ہے اس طرح کی کوشش کی ہے۔ یہ بات ہراس شخص کو عجیب و غریب معلوم ہو گی جواس حقیقت سے واقف ہے کہ قرآن اپنے آغازِ نزول سے لے کر رسول اللہﷺ کی وفات تک مختلف حالات و واقعات کے مطابق متفرق شکل میں اترا ہے۔ عالم کو چھوڑئیے،کوئی بھی صاحبِ عقل شخص اس امر میں شک نہیں کر سکتا کہ نزولِ قرآن کے مقتضیٰ یہ حالات و واقعات خود ایک دوسرے سے مختلف اور جدا ہیں، بلکہ بسا اوقات باہم متضاد بھی ہیں، جیسے ایک چیز کو حرام قرار دینا جو پہلے حلال تھی اور ایک چیز  کو حلال قرار دینا جو پہلے حرام تھی،ایک امر کو کسی شخص یا کچھ اشخاص کے لیے ثابت کرنا،جب کہ وہ اس کے برعکس تھا جو پہلے ان کے لیے تھا،کبھی گفتگو  مسلمانوں سے ہوتی ہے اور کبھی کافروں سے،کبھی خطاب ماضی کے لوگوں سے ہوتا ہے اور کبھی حال کے لوگوں سے۔کبھی عبادت زیر بحث آتی ہے اور کبھی معاملات۔کبھی ترغیب ہوتی ہے اورک بھی ترہیب، کبھی بشارت ہوتی ہے تو کبھی انذار، کبھی دنیا زیر بحث ہوتی ہے کبھی آخرت،بسا اوقات درپیش مسائل اور پریشانیوں کا بیان ہوتا ہے اور بسا اوقات گزرے ہوئے قصے اور داستانیں مذکور ہوتی ہیں۔جب نزول کے اسباب اس قدر مختلف  اور ایک دوسرے سے اتنے جدا ہیں کہ ان میں وحدت اور ہم آہنگی کا کوئی موقع نہیں ہے تو انہی اسباب میں نازل ہونے والا قرآن بھی اسی درجہ کے اختلاف کا مظہر ہو گا۔آخر کوئی صاحبِ عقل گوہ اور مچھلی کے درمیان،آگ اور پانی کے درمیان اور ملاح اور حدی خواں کے درمیان مناسبت کیسے تلاش کرے گا۔کیا یہ ان لوگوں کے لیے شک کا دروازہ کھولنا  اور شکوک کے دائرہ کو وسیع تر کرنا نہ ہو گا جن کے دلوں میں مرض ہے یا جن کی بیماری محض جہالت اور کوتاہی ہے۔جب یہ مریضانِ قلب دیکھیں گے کہ اہلِ علم قرآن کی تمام آیتوں کے درمیان مناسبت پر گفتگو کر رہے ہیں اور اس پر علیٰحدہ کتابیں تصنیف کر رہے ہیں تو انہیں یقین ہو جائے گا کہ یہ ایک ناگزیر علم ہے اور یہ کہ قران اسی وقت بلیغ اور معجزہ مانا جائے گا، جب کہ مناسبت کی وجوہ ظاہر ہو جائیں اور ربط  و مناسبت کو واجب کرنے والی چیز واضح ہو جائے۔اگر اسے آیات کے درمیان اختلاف نظر آئے اور وہ اس سلسلہ میں متکلمین کے اقوال کی طرف رجوع کرے اور وہاں اسے محض تکلّف اور تصنّع نظر آئے تو اس کے دل میں قرآن کے بارے میں بدگمانی پیدا ہو جائے گی، حالانکہ اس نظریہ کو تسلیم کرنے سے پہلے وہ اس طرح کے شکوک سے پاک تھا۔یہ صورت حال اس وقت درست ہو گی جب کہ یہ فرض کر لیا جائے کہ مصحف کی موجودہ ترتیب کے مطابق ہی قرآن نازل ہوا ہے۔آخر یہ کیسے صحیح ہو سکتا ہے جبکہ ہر وہ شخص جسے کتاب الہٰی کا ادنیٰ سا علم ہے اور وہ  اس سے تھوڑی بہت واقفیت رکھتا ہے، وہ جانتا ہے کہ صورت حال ایسی نہیں ہے۔اگر کسی کو اس میں شک ہو،اگرچہ اہل علم اس میں شک نہیں کر سکتے،تو وہ اسباب نزول کے ان علماء کے کلام کا مطالعہ کرے جو واقعات  و حالاتِ نبوت سے پوری طرح واقف تھے۔اس مطالعہ سے اس کا سینہ ٹھنڈا ہو جائے گا اور طویل سورتوں کو چھوڑئیے، معتدل اور درمیانی سورتوں ہی پر غور کر کے اس کے شکوک و شبہات دور ہو جائیں گے۔ان سورتوں کے مطالعہ سے وہ اس نتیجہ تک پہنچے گا کہ وہ ایسی آیات پر مشتمل ہیں جو مختلف حالات اور جدا جدا اوقات میں نازل ہوئی ہیں جن کے اسباب و حالات میں کوئی مطابقت نہیں پائی جاتی، بلکہ یہاں صرف اسی پر غور کر لیا جائے کہ سب سے ابتداء میں اِقْرَابِاسْمِ رَبِّکَ الَّذِیْ خَلَقَ نازل ہوئی، پھر یٰاَیُّھَا المُدَثِّرْ اور اس کے بعد یٰاَیُّھَا الْمُزَمِّلْ کی آیات اتریں۔بتائیے کہ مصحف کی موجودہ ترتیب میں ان آیات اور سورتوں کی جگہ کیا ہے،جب صورت حال یہ ہے تو ان آیات کے درمیان مناسبت تلاش کرنے کے کیا معنی ہیں جن کے بارے میں قطعی طور پر ہمیں معلوم ہے کہ مصحف کی ترتیب میں انہیں بعد میں رکھا گیا ہے جبکہ ان کا زمانۂ نزول پہلے کاہے، یا مصحف میں انہیں پہلے رکھا گیا ہے جبکہ زمانۂ نزول بعد کا ہے۔یہ ایک ایسا عمل ہے جس کا تعلق نزولِ قرآن کی ترتیب سے نہیں ہے، بلکہ اس کا تعلق ان صحابہ کے عمل سے ہے جو جمع و ترتیب کے ذمہ دار تھے۔ اس طرح کے علم کا فائدہ بہت کم اور اس کا ثمرہ بہت محدود ہے، بلکہ یہ صاحبِ فہم کے نزدیک محض تضیعِ اوقات اور ایسی چیز میں گھنٹوں کا صرف کرنا ہے جو عبث اور  بے سود ہے۔آپ خوب واقف ہیں کہ اگر ایک شخص مناسبت کی تلاش کے پیچھے پڑ جائے اور اہل ادب و بلاغت کے خطبوں،رسائل اور انشائیوں میں نظم ڈھونڈھنے لگے یا شعراء کے مدحیہ، ہجائیہ، غزلیہ اور مرثیہ قصائد اور خطبوں میں اور ان کے فقروں اور خاتموں میں مناسبت کے اسباب تلاش کرے، پھر ایک قدم آگے بڑھ کر  مزید تصنّع کرے اور خطیب کے خطبۂ جہاد کی خطبۂ حج اور خطبۂ نکاح اور دوسرے تمام خطبوں میں وحدت پیدا کرے اور تعزیتی انشائیہ اور تبریکی انشائیہ میں تعلق قائم کرے تو ایسے شخص کو مریض اور فاترالعقل تصور کیا جائے گا جو اپنے اوقات سے کھلواڑ کر رہا ہے اور اپنی عمر عزیز کو داؤں پر لگا رہا ہے۔جب اس مقام پریہ حالت ہے کہ کلام انسانی میں اس فعل کو حماقت سے تعبیر کیا جاتا ہے تو اس کلام خداوندی میں اس قسم کے عمل کو کیا کہا جائے گا جس کی بلاغت نے بڑے بڑے عرب زبان آوروں کو خاموش کر دیا اور جس کی فصاحت نے عدنان کے فصیح اللسان ادیبوں کو گھٹنے ٹیکنے پر مجبور کر  دیا۔ہر شخص خواہ کم علم ہویا مکمل عالم، جانتا ہے کہ اللہ نے قرآن کی یہ صفت بتائی ہے کہ وہ عربی مبین ہے اور اسے عربوں کی زبان میں نازل کیا ہے اور اس میں عربوں کے مسالک ادب اور اندازِ تخاطب کو اختیار کیا ہے۔ ہمیں یہ بھی معلوم ہے کہ عربوں کا ایک خطیب ایک ہی مقام پر کھڑا ہو کر مختلف و متضاد فنونِ کلام کو اختیار کرتا تھا، چہ جائیکہ متعدد مقامات کی بات ہویا زندگی بھرکے اقوال اور خطبوں کا معاملہ ہو، یہی حال ان کے شاعروں کا تھا۔یہاں ہم اس فساد پر اسی تنبیہ کو کافی سمجھتے ہیں جس کی وادیوں میں متعدد محققین نے ٹھوکریں کھائی ہیں۔یہاں ہم نے اس بحث کا تذکرہ اس لیے کیا ہے کہ روئے سخن اب بنی اسرائیل کی طرف مڑ گیا ہے جبکہ اس سے پہلے گفتگو ابو البشر آدم کے سلسلہ میں ہو رہی تھی۔اگر کوئی تکلّف و تصنّع کا عادی سوال کرے کہ ان آیات کا ما قبل سے کیا ربط اور مناسبت ہے تو ہمارا جواب ہو گا کہ کوئی ربط اور مناسبت نہیں ہے۔‘‘ ۱۹؎
	اسی طرح وہ تمام مفسرین بھی بالواسطہ اسی رائے کے قائل تھے جنہوں نے اپنی تفاسیر میں نظم قرآن کے حوالے سے کوئی بحث نہیں کی۔ اس لحاظ سے مفسرین کی بڑی تعداد اسی زمرے میں آتی ہے، جیسا کہ اما م سیوطی نے امام رازی کے حوالے سے ان کا یہ قول درج کیا ہے :
رایت جمھور المفسرین معرضین عن ھذہ اللطائف ۲۰؎
میں نے جمہور مفسرین کو دیکھا ہے کہ وہ اس (علمِ نظمِ قرآن ) کے لطائف سے اعراض کرتے ہیں۔
	اسی طرح امام زرکشی فرماتے ہیں :
وھذا النوع یھملہ بعض المفسرین اوکثیرمنھم وفوائد ہ غزیرۃ ۲۱؎
مفسرین کی ایک بڑی تعداد ایسی ہے جو اس علم (نظم قرآن )کی اہمیت کو نظر انداز کرتی ہے حالانکہ اس میں بڑے فوائد پنہاں ہیں 
	وہ اہل علم جو علم نظم قرآن کی افادیت کے قائل تھے ان کے نقطۂ نظر کی ترجمانی کرتے ہوئے امام زرکشی ’البرھان ‘میں فرماتے ہیں :
قال بعض مشایخنا المحققین قد وھم من قال :لایطلب للآی الکریمۃ مناسبۃ،لانھا علی حسب الوقائع المتفرقۃ وفصل الخطاب انھاعلی حسب الوقائع تنزیلا وعلی حسب الحکمۃ ترتیبا فالمصحف کالصحف الکریمۃ علی وفق مافی الکتاب المکنون مرتبۃ سورہ کلھا وآیاتہ بالتوقیف…ومن المعجز البیّن اسلوبہ ونظمہ الباھر فانہ :{کِتٰبٌ اٌحْکِمَتْ آیٰتُہ ثُمَّ فُصِّلَتْ مِنْ لَّدُنْ حَکِیْمٍ خَبِیْرٍ}قال :والذی ینبغی فی کل اٰیۃ ان یبحث اول کل شئی عن کونھا مکملۃ لماقبلھا اومستقلۃ ثم المستقلۃ، ما وجہ مناسبتھا لماقبلھا؟ففی ذلک علم جم وھکذا فی السور یطلب وجہ اتصالھابماقبلھا وماسبقت لہ۲۲؎
ہمارے بعض محقق مشائخ کا کہنا ہے کہ جو لوگ یہ خیال کرتے ہیں کہ قرآن مجید چونکہ حالات کے تقاضوں کے تحت تھوڑا تھوڑا کر کے نازل ہوا ہے اس وجہ سے اس میں نظم (مناسبت) تلاش کرنا ہی بے کار ہے، ان کو دھوکا ہوا ہے۔ فیصلہ کن بات یہ ہے کہ قرآن مجید کو نازل تو حالات کے تحت متفرق طور پر کیا گیا ہے جب کہ اسے مرتب کیا گیا تو حکمت کے تقاضوں کو پیش نظر رکھ کر کیا گیا۔یہ دیگر معزز صحائف کی طرح ہے اور اسی ترتیب کے ساتھ ہے جو لوح محفوظ میں ہے۔ اس کی سورتیں اور آیتیں توفیقی  طور پر مرتب ہوئی ہیں۔اس کا ایک اعجاز اس کا اسلوب بیان اور واضح نظم ہے کیونکہ یہ ایسی کتاب ہے کہ اس کی آیتیں محکم کی گئی ہیں،پھر صاف صاف بیان کی گئی ہیں ایک حکیم باخبر کی طرف سے۔‘‘

علمِ نظمِ قرآن سے بے توجہی کیوں رہی ؟
	آیتوں کے داخلی ربط اور سورتوں کے باہمی ربط میں چونکہ عقل ورائے کو زیادہ دخل ہوتا ہے، پھر اس میں خطا کا بھی صریح امکان ہوتا ہے، اس لیے اہل علم کی بڑی تعداد نے اس کو اہمیت نہیں دی۔علاوہ ازیں یہ کام انتہائی دقّت طلب بھی ہے۔ چنانچہ امام سیوطی فرماتے ہیں :
وعلم المناسبۃ علم شریف قل اعتناء المفسرین بہ لدقتہ وممن اکثرفیہ الامام فخر الدین وقال فی تفسیرہ:اکثر لطائف القرآن مودعۃ فی الترتیبات والروابط۔ ۲۳؎
نظم قرآن (مناسبت )کا علم ایک نہایت اعلیٰ علم ہے۔اس کے مشکل ہونے کی وجہ سے مفسرین نے اس کی طرف بہت کم توجہ کی ہے۔ جس شخص نے اس کا سب سے زیادہ اہتمام کیا ہے وہ امام رازی ہیں۔ انہوں نے اپنی تفسیر (مفاتیح الغیب) میں کہا ہے کہ قرآن مجید کے لطائف کا بڑا حصہ اس کے ربط و ترتیب میں چھپا ہوا ہے۔

نظمِ قرآن کی افادیت کے قائل اہلِ علم 
	علم نظم قرآن کی افادیت کے قائل اہل علم میں سے ایک تو امام بقاعی ہیں جنہوں نے اسے مد نظر رکھتے ہوئے قرآن مجید کی تفسیر لکھی ہے جس کا نام ہے :’’نظم الدررفی تناسب الآیات والسور‘‘ یہ تفسیر دائرۃ المعارف العثمانیہ (حیدرآباد) دکن سے شائع ہوئی تھی۔ ۱۹۹۵ء میں یہ معروف محقق عبد الرزاق مھدی کی تحقیق سے سات جلدوں میں بیروت سے شائع ہوئی ہے۔اس کے فلسفۂ نظم پر بحث آگے آئے گی۔اسی طرح اس کے ایک حامی ابو جعفر بن زبیر بھی ہیں جنہوں نے ’’البرھان فی مناسبۃ ترتیب سور القرآن ‘‘کے نام سے اس موضوع پر ایک کتاب لکھی۔ اسی طرح امام سیوطی خود بھی اس کے قائل تھے، چنانچہ وہ فرماتے ہیں :
وکتابی الذی صنعتہ فی اسرار التنزیل کافل بذلک جامع لمناسبات السور والآیات مع ماتضمنہ من بیان وجوہ الاعجازواسالیب البلاغۃ وقد لخصت منہ مناسبات السور 
میری وہ کتا ب جسے میں نے قرآن مجید کے اسرار و رموز کے حوالے سے مرتب کیا وہ اس سلسلہ میں مددگار ہے،اس میں آیتوں اور سورتوں کے باہمی ربط و نظم کے ساتھ ساتھ قرآن مجید کے وجوہِ اعجاز اور اسالیب بلاغت کو بھی نمایاں کیا گیا ہے۔ اس کتاب میں سے سورتوں کے باہمی نظم کے حصہ کی تلخیص کر کے میں نے اسے الگ ایک کتاب کی شکل میں مرتب کر دیا ہے اور اس کانام میں نے یہ رکھا ہے :  تناسق الدر رفی تناسب السور۔
خاصۃ فی جزء لطیف سمیتہ:تناسق الدرر فی تناسب السور۔ ۲۴؎
	علاوہ ازیں امام زرکشی ابن عربی(شیخ اکبر) کے حوالے سے لکھتے ہیں کہ انہوں نے اپنی کتاب ’’سراج المریدین ‘‘میں فرمایا:
ارتباط آی القرآن بعضھا ببعض حتی تکون کالکلمۃ الواحدۃ متسقۃ المعانی منتضمۃ المبانی علم عظیم لم یتعرض لہ الا عالم واحد عمل فیہ سورۃ البقرۃ ثم فتح اللہ عزوجل لنافیہ فلمالم نجد لہ حملۃ وراینا الخلق باوصاف البطلۃ ختمنا علیہ وجعلنا بیننا وبین اللہ ورد دناہ الیہ۔ ۲۵؎
آیاتِ قرآن کے باہمی تعلق کو اس طرح سمجھنا کہ وہ ایک مسلسل اور مربوط کلام کے قالب میں ڈھل جائیں، ایک عظیم الشان علم ہے۔ صرف ایک عالم نے اس علم سے تعرض کیا ہے۔اسی اصول پر اس نے پوری سورۂ بقرہ کو منظم کر دیا ہے، پھر اللہ تعالیٰ نے اپنے فضلِ خاص سے ہم پریہ دروازہ کھولا۔لیکن ہم نے لوگوں کے اندرا س علم کے قدردان نہیں پائے، سار ی دنیا دوں ہمتوں اور کاہلوں سے بھری ہوئی ہے پس ہم نے اس کو مہر بند ہی رکھا اور اپنے اور اپنے خدا کے درمیان کے اس معاملہ کو اسی کی طرف لوٹا دیا۔ ۲۶؎
	اسی طرح شیخ ابوالحسن الشھرابانی فرماتے ہیں :
اول من اظھر ببغداد علم المناسبۃ ولم نکن سمعناہ من غیرہ ھو الشیخ الامام ابو بکر النیسابوری وکان غزیز العلم فی الشریعۃ والادب وکان یقول علی الکرسی اذاقری علیہ الآیۃ : لم جعلت ھذہ الآیۃ الی جنب ھذہ ؟وما الحکمۃ فی جعل ھذہ السورۃ الی جنب ھذہ السورۃ؟ وکان یزری علی علماء بغداد لعدم علمھم بالمناسبۃ۔ ۲۷؎
پہلے شخص جنہوں نے بغداد میں علمِ مناسبت ( نظم ) کو ظاہر کیا وہ ابو بکر نیشاپوری ہیں۔فقہ و ادب میں ان کا بڑا رتبہ تھا۔ان کے لیے منبر رکھا جاتا جس  پر بیٹھ کروہ قرآن کی آیتوں کی شرح کرتے اور بتاتے کہ فلاں  آیت فلاں آیت کے پہلو میں کیوں رکھی گئی اور فلاں سورت کے فلاں سورت کے ساتھ رکھنے میں کیا حکمت ہے اور علمائے بغداد کی تنقیص کرتے کہ یہ لوگ نظم کے علم سے بالکل محروم ہیں۔ ۲۸؎

اصولِ تفسیر میں نظمِ قرآن کی حیثیت
	گزشتہ صفحات میں نظم قرآن کے حوالے سے جو تفصیلات پیش کی گئی ہیں ان کے مطالعہ سے صاف معلوم ہوتا ہے کہ متقدمین میں سے جن اصحاب علم نے نظم و مناسبت کے علم کی اہمیت و افادیت پر بات کی ہے انہوں نے اسے فوائد اور نکات کی قبیل سے شمار کیا ہے۔جیسا کہ امام زرکشیؒ فرماتے ہیں :
	’’مفسرین کی ایک بڑی تعداد ایسی ہے جو اس علمِ نظم کی اہمیت کو نظر انداز کرتی ہے، حالانکہ اس میں بڑے فوائد پنہاں ہیں۔‘‘  ۲۹؎
	علوم قرآن پر موجود جامع کتابوں میں بھی اسے اصول تفسیر یا شرائط تفسیر  و شرائط مفسر میں جگہ نہیں دی گئی۔جمہور اہلِ سنت نے اصول تفسیر میں جن چیزوں کو بیان کیا ہے ان میں قرآن مجید کی تفسیر: (۱) قرآن ہی سے (۲) حدیث سے (۳) اقوالِ صحابہ سے (۴) اقوالِ تابعین سے (۵) اسرائیلی روایات سے (کچھ شرائط کے ساتھ)اور (۶) لغت عربی سے (کچھ شرائط کے ساتھ )کو تو بیان کیا ہے، مگر نظمِ قرآن کو ان اصولوں میں کہیں جگہ نہیں دی گئی۔مگر مولانا فراہی و اصلاحی کے ہاں نظم قرآن کو بنیادی و کلیدی حیثیت دے دی گئی ہے۔ان اصحاب کے بقول نظم قرآن سے بے پروا ہو کر قرآن مجید کی تفسیر کی ہی نہیں جا سکتی اور جنہوں نے نظم قرآن کی رعایت نہ کرتے ہوئے تفسیریں لکھی ہیں انہوں نے تفسیر قرآن میں غلط قدم اٹھایا ہے۔ ۳۰؎
	مولانا فراہی نے تفسیر قرآن کے اصولوں کو تین حصوں میں تقسیم کیا ہے :
	(۱) بنیادی اصول (۲) ترجیح کے اصول (۳) غلط اصول۔ 
	پھر بنیادی اصول کے تحت چار طرح کے اصول پیش کیے ہیں :
	(۱) نظمِ کلام اور سیاق و سباق کا لحاظ (۲) نظائرِ قرآن کی روشنی میں مفہوم کا تعین (۳) کلام میں مخاطب کا صحیح تعین،اور(۴) الفاظ کے شاذ معانی کا ترک۔
	پھر ان میں سے پہلے اصول (یعنی نظمِ کلام )کے تحت رقم طراز ہیں :
	’’یہ اصول بنیادی اس لیے ہے کہ کوئی بھی کلام ایسے مفہوم کا متحمل نہیں ہو سکتا جو اس کے نظام کے مخالف اور اس کے معانی کو غیر مربوط کرنے والا ہو۔ربطِ کلام تو ہر عاقل کے کلام کی خصوصیت ہوتی ہے۔ اللہ تبارک و تعالیٰ کا معجز کلام اس خصوصیت سے خالی کیسے ہو سکتا ہے ؟تفسیر کا یہ اصول نہایت واضح تھا، لیکن بعض منحرف لوگوں نے اس کو ختم کرنے کی کوشش کی اور بعض حدیثیں ایسی گھڑ دیں جن کے باعث نا پختہ عقل رکھنے والے صالح اہل ایمان بھی فتنہ میں مبتلا ہو گئے۔‘‘  ۳۱؎
	پھر آگے تفسیر قرآن کے ’’غلط اصول ‘‘کے تحت یہ اصول لکھا ہے :
	’’قرآن کی تاویل حدیث کی روشنی میں کرنا، جب کہ حدیث کی تاویل قرآن کی روشنی میں ہونی چاہیے۔‘‘  ۳۲؎
	پھر ایک مثال کے بعد رقم طراز ہیں :
	’’یہیں ایک چیز پر خطر اور صحیح بات سے پھسلانے والی بھی ہے۔وہ یہ کہ قرآن کی بات کو اچھی طرح سمجھنے سے پہلے اگر تم حدیث پر پل پڑو گے جس میں صحیح اور سقیم دونوں طرح کی احادیث ہوں تو تمہارا دل بعض ایسی رایوں میں اٹک سکتا ہے جن کی قرآن میں کوئی اساس نہ ہو اور کبھی وہ قرآن کی ہدایت کے برعکس بھی ہوں۔ اس کے نتیجہ میں تم قرآن کی تاویل میں اعتماد حدیث پر کرو گے اور تم پر حق و باطل گڈ مڈ ہو جائیں گے۔پس سیدھا راستہ یہ ہے کہ تم قرآن سے ہدایت پاؤ۔ اس پر اپنے دین کی بنیاد رکھو،اس کے بعد احادیث پر نگاہ ڈالو۔اگر کوئی حدیث بادی النظر میں قرآن سے ہٹی ہوئی ہو تو اس کی تاویل کلام اللہ کی روشنی میں کرو۔اگر دونوں میں مطابقت کی کوئی صورت نکل آئے تو تمہاری آنکھیں ٹھنڈی ہو جائیں گی۔ اگر اس میں ناکامی ہو تو حدیث کے معاملہ میں توقف کرو اور قرآن پر عمل کرو۔‘‘ ۳۳؎
	اسی طرح مولانا فراہی ’’تفسیر کے خبری ماخذ‘‘ کے تحت لکھتے ہیں :
	 ’’بعض ماخذ اصل و اساس کی حیثیت رکھتے ہیں اور بعض فرع کی۔اصل و اساس کی حیثیت تو صرف قرآن کو حاصل ہے، اس کے سوا کسی چیز کو یہ حیثیت حاصل نہیں ہے۔ باقی فرع کی حیثیت سے تین ہیں : (۱) احادیث (۲) قوموں کے ثابت شدہ اور متفق علیہ حالات (۳) گزشتہ انبیاء کے صحیفے جو محفوظ ہیں۔اگر احادیث،تاریخ اور قدیم صحیفوں میں ظن ۳۴؎  اور شبہ کو دخل نہ ہو تو ہم ان کو فرع کے درجہ میں نہ رکھتے، بلکہ سب کی حیثیت اصل کی قرار پاتی اور سب بلا اختلاف ایک دوسرے کی تائید کرتے۔پس جو شخص قرآن مجید کو سمجھنا چاہتا ہے اس کے لیے ضروری ہے کہ وہ روایات کے ذخیرہ میں سے ان روایات کو نہ لے جو اصل کو ڈھانے والی ہوں۔ بعض روایتیں ایسی ہیں کہ اگر ان کی تاویل نہ کی جائے تو ان کی زد براہ راست اصل پر پڑتی ہے اور ان سے سلسلۂ نظم درہم برہم ہوتا ہے۔ لیکن تعجب کی بات ہے کہ بہت سے لوگ آیت کی تاویل تو کر ڈالتے ہیں، لیکن روایت کی تاویل کی جرات نہیں کرتے۔بلکہ بسا اوقات تو صرف آیت کی تاویل پر ہی بس نہیں کرتے، بلکہ اس کے نظام کی بھی قطع و  برید کر ڈالتے ہیں۔حالانکہ جب اصل و فرع میں تعارض ہو تو کاٹنے کی چیز فرع ہے نہ کہ اصل … اور سب سے زیادہ تعجب ان لوگوں پر ہے جو ایسی روایتیں تک قبول کر لیتے ہیں جو نصوصِ قرآن کی تکذیب کرتی ہیں، مثلاً حضرت ابراہیم ؑ کے جھوٹ بولنے کی روایت یا آنحضر ت ﷺ کے خلافِ وحی قرآن پڑھ دینے کی روایت۔اس طرح کی روایات کے بارہ میں ہم کو نہایت محتاط ہونا چاہے۔ صرف وہ روایتیں قبول کرنی چاہئیں جو قرآن کی تصدیق و تائید کریں۔مثلاً جو آثار حضرت ابن عباسؓ سے منقول ہیں وہ بالعموم نظم قران سے بہت اقرب ہیں … اگر کوئی شخص فرو ع میں سے کسی بات کا منکر ہو تو وہ قرآن کے منکروں کی طرح نہیں ہو سکتا۔‘‘ ۳۵؎
	مولانا فراہی مزید فرماتے ہیں :
	’’احادیث و روایات کے ذخیرہ سے صرف وہی چیزیں لینی چاہئیں جو نظمِ قرآن کی تائید کریں، نہ کہ اس کے تمام نظام کو درہم برہم کر دیں۔‘‘ ۳۶؎
	نیز فرماتے ہیں : ’’میرے نزدیک سب سے زیادہ بے خطر راہ یہ ہے کہ استنباط کی باگ قرآن مجید کے ہاتھ میں دے دی جائے۔اس کا نظم وسیاق جس طرف اشارہ کرے اسی طرف چلنا چاہیے۔‘‘ ۳۷؎
	مولانا امین احسن اصلاحی نے اپنے استاد کے انہی تفسیری اصولوں کو قرآن کے داخلی اور خارجی وسائل میں تقسیم کر کے مزید منقح کر دیا ہے۔ وہ فرماتے ہیں :
	’’میں نے اس (تفسیر تدبر قران ) میں فہم قرآن کے ان وسائل و ذرائع کو اصل اہمیت دی ہے جو خود قرآن کے اندر موجود ہیں، مثلاً قرآن کی زبان،قرآن کا نظم اور قرآن کے نظائر و شواہد۔[آگے چل کر مولانا نے پہلے اصول کو لغتِ عرب، دوسرے کو نظمِ قران اور تیسرے کو تفسیرِ قرآن بالقرآن سے تعبیر کیا ہے۔ناقل ]دوسرے وسائل جو قرآن سے باہر کے ہیں، مثلاً حدیث،تاریخ،سابق آسمانی صحیفے اور تفسیر کی کتابیں، اگرچہ اپنے امکان کی حد تک میں نے ان سے بھی فائدہ اٹھایا ہے، لیکن ان کو داخلی وسائل کے تابع رکھ کر ان سے استفادہ کیا ہے۔جو بات قرآن کے الفاظ [مراد پہلی چیز یعنی لغت عرب۔ ناقل ]،قرآن کے نظم اور قرآن کی خود اپنی شہادتوں اور نظائر سے واضح ہو گئی ہے، وہ میں نے لے لی ہے۔اگر کوئی چیز اس کے خلاف میرے سامنے آئی تو میں نے اس کی قدر و قیمت اور اہمیت کے اعتبار سے اس کو جانچا ہے اور اگر دینی و علمی پہلو سے وہ کوئی اہمیت رکھنے والی بات ہوئی ہے تو میں نے اس پر تنقید کر کے اس کو سمجھنے اور اس کے صحیح پہلو کو متعین کرنے کی کوشش کی ہے اور اگر بات کچھ یوں ہی سی ہوئی ہے تو اس کو نظر انداز کر دیا ہے۔‘‘ ۳۸؎
	مولانا فراہی و اصلاحی کے مندرجہ بالا اقتباسات میں کئی چیزیں محل نظر ہیں۔ ان میں سے ایک چیز روایات کا قرآن کے خلاف ہونے کا مسئلہ بھی ہے۔فراہی و اصلاحی کے ہاں روایات کے خلافِ قرآن ہونے کے دو مطلب ہیں : ایک یہ کہ روایت، قرآن کے ظاہری الفاظ کے خلاف ہو اور  دوسرا یہ کہ روایت قرآن مجید کے الفاظ سے حاصل ہونے والے نظم کے خلاف ہو۔ جہاں تک پہلی بات کا تعلق ہے تو اس سلسلہ میں محدثین کی شرائط پر پوری اترنے والی کوئی صحیح روایت کیا قرآن کے ظاہری الفاظ کے اس طرح خلاف ہو سکتی ہے کہ اس میں اور قرآن میں کوئی جمع و تطبیق کی گنجائش نہ رہے ؟ یہ الگ تفصیل طلب موضوع ہے۔ یہاں اس دوسرے پہلو پر کچھ عرض کیا جائے گا کہ کوئی روایت نظم قرآن کے خلافِ ہو تو کیا اسے بھی خلاف قرآن کہہ کر رد کیا جا سکتا ہے ؟
	یہ بات یاد رہے کہ نظم قرآن کے سلسلہ میں جن اہلِ علم نے قرآنی آیات اور سورتوں کے باہمی نظم و مناسبت کے مختلف پہلو اُجاگر اور مختلف نظام قائم کیے ہیں یہ سب ان کی ذہنی کاوشیں ہیں۔اب اگر کوئی روایت اس نظام(نظم قرآن) کے خلاف ہو تو اسے ان کے ذہنی کاوش سے تیار کردہ ’نظامِ قرآن ‘کے خلاف تو کہا جا سکتا ہے، مگر’ قرآن ‘کے خلاف نہیں۔اس سلسلہ میں ہم یہ واضح کریں گے کہ نظمِ قرآن کی تلاش خالص عقلی کاوش ہے اور پھر جن اہل علم نے اس طرف تعقّل و تفکّر کر کے نظم و مناسبت کی مختلف شکلیں پیش کی ہیں، وہ سب عقلی کاوشیں ہونے کی وجہ سے ایک دوسرے سے مختلف ہیں، حتی کہ خود فراہی و اصلاحی کے ہاں بھی ایسے کئی اختلافات بالکل واضح ہیں۔ اس کے بعض نمونے  آگے پیش کیے جائیں گے۔یہاں اس پہلو کو واضح کرنے کے لیے کہ ’نظم قرآن کی تلاش خالصتاً  غور و فکر پر مبنی ہے ‘،ترتیبِ قرآن اور نظمِ قرآن کے فرق کو واضح کرنا ضروری معلوم ہوتا ہے، کیونکہ بعض حضرات نظم قرآن کے ثبوت کی بنیاد ان دلائل پر رکھنے کی کوشش کرتے ہیں جن کا تعلق صریح طور پر ترتیبِ قرآن سے ہے۔

ترتیب قرآن اور نظمِ قرآن میں فرق:
	 قرآن مجید کی ترتیب وطتدوین اور  نظمِ قرآن (یعنی علم المناسبۃ ) دوطالگ الگ چیزیں ہیں۔ ترتیبِ قرآن میں یہ بحث کی جاتی ہے کہ قرآن مجید جس ترتیب کے ساتھ آج ہمارے سامنے کتابی شکل میں موجود ہے، کیا عہدِ نبوی میں بھی اس کی یہی ترتیب تھی؟ اور کیا اسی ترتیب کے ساتھ اس کی تلاوت کی جاتی تھی ؟جبکہ نظم قرآن ا س سے اگلا مرحلہ ہے جس میں یہ بحث کی جاتی ہے کہ ایک آیت کے الفاظ اور جملوں کا داخلی طور پر ایک دوسرے سے کیا ربط ہے ؟ مثلاً غفو ر رحیم میں غفور کے بعد رحیم لانے کی کیا وجہ ہے ؟ عذاب کی وعید سناتے ہوئے اچانک جنت کا ذکر کیوں آتا ہے ؟اسی طرح جنت کی باتیں بتاتے ہوئے اچانک جہنم کا تذکرہ کیوں آ جاتا ہے ؟نیز یہ غور و خوض کیا جاتا ہے کہ ایک آیت کا مابعد اور ماقبل کی آیات کے ساتھ کیا ربط ہے ؟ اسی طرح ایک سورت کی تمام آیات کا ایک دوسرے سے کیا ربط ہے ؟ پھر ایک سورت کا ماقبل اور مابعد کی سورتوں سے کیا ربط ہے ؟ سورۂ فاتحہ کا سورۂ بقرہ سے اور سورۂ بقرہ کا سورۂ آل عمران سے کیا ربط و تعلق ہے ؟
	اس سے یہ بھی معلوم ہو جاتا ہے کہ بعض پہلوؤں سے نظمِ قرآن اور سیاقِ کلام میں بھی فرق پایا جاتا ہے۔ کیونکہ سیاق و سباق کا تعلق ایک آیت یا بعض اوقات چند آیات تک محدود ہوتا ہے،ضروری نہیں کہ پوری کی پوری سورت یا پورے کے پورے قرآن کا ایک ہی سیاق و سباق ہو۔مثلاً سورۂ آل عمران میں جنگِ احد کے بارے میں چند آیات ہیں اور وہیں تک آیات کا خاص سیاق و سباق ہے،مگر پوری سورت کو جنگ احد کے سیاق و سباق کے تناظر میں دیکھنا غلط فہمی ہے۔جب کہ نظم قرآن میں پوری کی پوری سورت بلکہ پورے قرآن کو ایک ہی تناظر میں دیکھنے اور ایک ہی لڑی میں پرو دینے کی کوشش کی جاتی ہے۔
	علومِ قرآن پر لکھی گئی کتابوں میں ترتیبِ قرآن اور نظمِ قرآن، دونوں پر الگ الگ بحث کی گئی ہے، مثلاً اما م سیوطی نے اپنی کتاب ’الاتقان‘ کی پہلی جلد کی اٹھارہویں نوع میں ’جمع و ترتیب قرآن‘ پر بحث کی ہے، جبکہ ’نظمِ قرآن‘ کی بحث انہوں نے دوسری جلد کی باسٹھویں نوع میں جا کر اٹھائی ہے۔

ترتیب قرآن اور نظمِ قرآن کی ٹھوس شہادتوں کا مسئلہ:
	جب ہم ترتیب قرآن یا نظمِ قرآن کے حوالے سے کوئی حتمی رائے قائم کریں گے تو لامحالہ اس کے لیے کوئی ٹھوس اور معیاری دلیل بھی فراہم کرنا ہو گی۔ جہاں تک قرآن مجید کی جمع و ترتیب کی موجودہ شکل کا سوال ہے تو اس سلسلے میں تین باتیں قابلِ غور ہیں۔
	(۱) کیا اللہ کے رسولﷺ کے دور میں قرآن مجید ایک مصحف کی شکل میں جمع کر لیا گیا تھا؟
	(۲)کیا قرآن مجید کی سورتوں میں سے ہر سورت میں موجود آیات کی موجودہ شکل اللہ کے رسول ﷺ نے مقرر فرمائی تھی ؟
	(۳) کیا سورتوں کی موجودہ ترتیب بھی آنحضرتﷺ ہی نے بتائی تھی ؟
	جہاں تک پہلا سوال ہے، اس کا جواب یہ ہے کہ اللہ کے رسول ﷺ نے قرآن مجید کو ایک مصحف کی شکل میں نہیں لکھوایا، البتہ قرآن مجید کا جب اور جتنا حصہ نازل ہوتا آپؐ اپنے کاتبینِ وحی میں سے کسی کو بلوا کر وہ حصہ اسے لکھوا دیتے۔ اس طرح پورا قرآن مجید الگ الگ حصوں میں لکھ لیا گیا: جیسا کہ کاتبینِ وحی میں سے ایک مشہور صحابی حضرت زید بن ثابت ؓ فرماتے ہیں :
کنا عند رسول اللہ ﷺ نولف القرآن من الرقاع…(۳۹)
ہم اللہ کے رسولﷺ کے پاس ہوتے تھے اور قرآن مجید کو رقاع (مخصوص کپڑے ) پر لکھا کرتے تھے۔
	دوسرے سوال کا جواب یہ ہے کہ قرآن مجید کی سورتوں میں موجود آیات کی ترتیب اللہ کے رسولﷺ کی مقرر کردہ ہے۔ کیونکہ یہ آیات اگرچہ مختلف مواقع پر نازل ہوتی تھیں، مگر آپؐ  انہیں نزولی ترتیب سے نہیں لکھواتے تھے، بلکہ ایک مخصوص ترتیب سے لکھواتے تھے اور وہی ترتیب آج ہمارے پاس موجود ہے، کیونکہ نزولی ترتیب کا تقاضا یہ تھا کہ سورۂ علق اور دیگر مکی سورتوں کو قرآن مجید کے آغاز میں رکھا جاتا، اس لیے کہ یہ پہلے نازل ہوئی تھیں اور مدنی سورتوں کو ان کے بعد جگہ دی جاتی، کیونکہ وہ بعد میں نازل ہوئی تھیں، مگر قرآن مجید کی موجودہ ترتیب، جو تواتر سے ہم تک پہنچی ہے،تقریباً اس کے برعکس ہے۔امام سیوطی نے اس سلسلہ میں ایک فصل قائم کی ہے جس کا عنوان ہے : ترتیب الآیات  توقیفی،اس کے تحت لکھتے ہیں :
الاجماع والنصوص المترادفۃ علی ان ترتیب الآیات توقیفی لاشبھۃ فی ذلک اما الاجماع فنقلہ غیرواحدمنھم الزرکشی فی البرھان وابوجعفر بن الزبیر فی مناسباتہ وعبارتہ: ترتیب الآیات فی سورھا بتوقیفہ وامرہ من غیرخلاف فی ھذا بین المسلمین ۴۰؎
اجماعِ امت اور بے شمار نصوص سے یہ بات ثابت ہے کہ آیات کی ترتیب توفیقی ہے اور اس میں قطعا  ًشبہ نہیں،جہاں تک اس پر اجماع کا تعلق ہے تو اس کا دعوی کئی ایک اہل علم نے کیا ہے مثلاً امام زرکشی نے برھان میں،ابو جعفر نے اپنی کتاب ’مناسبات‘ میں۔ ابو جعفر کی عبارت یہ ہے :سورتوں میں موجود آیات کی ترتیب توقیفی ہے اور اس کے توقیفی ہونے میں مسلمانوں کے مابین کوئی اختلاف نہیں ہے۔
	پھر اس کے بعد امام سیوطی نے تقریباً بیس احادیث نقل کی ہیں جن سے صاف معلوم ہوتا ہے کہ آیات کی ترتیب توقیفی ہے مثلا: ایک حدیث میں ہے کہ اللہ کے رسولؐ  نے فرمایا:
من حفظ عشر آیات من اول سورۃ الکھف عصم من الدجال (۴۱)
جس شخص نے سورۂ کہف کی پہلی دس آیات کی تلاوت کر لی وہ دجال سے محفوظ کر دیا گیا۔
	اسی طرح ایک روایت میں ہے :
	 ’’جس شخص نے سورۂ بقرہ کی آخری دو آیتوں کی رات میں تلاوت کی اس رات وہ دو آیتیں اس کے لیے کافی ہو جائیں گی۔ ‘‘(۴۲)
	ان روایات میں مختلف سورتوں کی پہلی یا آخری آیات کی تلاوت کی فضیلت بیان ہوئی ہے۔ظاہر ہے، یہ آیات اپنی اپنی سورتوں میں کسی ترتیب کے ساتھ جمع کی گئی تھیں تبھی تو آنحضرت ﷺ نے پہلی آیات یا آخری آیات کی طرف اشارہ کر کے ان کی فضیلت بیان فرمائی۔اگر یہ مرتب نہ ہوتیں تو  آپ پہلی یا آخری کا اشارہ دینے کی بجائے صاف طور پر ان آیات کی تلاوت کرتے اور تلاوت کرنے بعد فرماتے کہ ان آیات کی یہ فضیلت ہے۔
	تیسرا سوال، جو سورتوں کی ترتیب کے بارے میں تھا،اس کے متعلق امام سیوطی فرماتے ہیں :
واماترتیب السور فھل ھوتوقیفی ایضا اوھو باجتھاد من الصحابۃ ؟خلاف: فجمھور العلماء علی الثانی منھم مالک والقاضی ابو بکر فی احد قولیہ۔۴۳؎
سورتوں کی ترتیب بھی توفیقی ہے یا اس کی بنیاد صحابہ کا اجتہاد ہے ؟اس میں اختلاف ہے جمہور علماء کی رائے یہ ہے کہ صحابہ نے اجتہاد سے سورتوں کو ترتیب دیا ہے۔ امام مالک کی اور  ایک قول کے مطابق قاضی ابو بکر کی بھی یہی رائے ہے۔
	پھر آگے چل کر امام سیوطی امام زرکشی کے حوالے سے لکھتے ہیں :
	’’ان دو گروہوں میں پیدا ہونے والا اختلاف لفظی نوعیت کاہے، کیونکہ دوسرا گروہ (جو ترتیبِ سُوَر کو صحابہ کے اجتہاد پر مبنی قرار دیتا ہے وہ بھی )اسی بات کا قائل ہے کہ اللہ کے رسول ﷺ نے صحابہؓ کو اس ترتیب کا اشارہ دے دیا تھا، کیونکہ یہ صحابہ قرآن مجید کے نزول کے اسباب اور موقع و محل سے بخوبی آگاہ تھے۔اسی بنیاد پر امام مالکؒ فرماتے ہیں کہ صحابہ کرام ؓ نے قرآن مجید کو اسی ترتیب سے جمع کیا جس ترتیب سے انہوں نے نبی اکرمﷺ سے سنا تھا۔حالانکہ امام مالکؒ اس بات کے قائل ہیں کہ سورتوں کی ترتیب صحابہ نے از راہ اجتہاد قائم کی تھی۔اس لحاظ سے گویا یہ اختلاف اس نکتے پر جمع ہو جاتا ہے کہ سورتوں کی ترتیب آنحضرت ﷺ کی قولی شہادت پر ہے یا فعلی استناد پر۔‘‘۴۴؎
	اس ساری بحث سے کم از کم یہ واضح ہو جاتا ہے کہ قرآن مجید کی آیتوں اور سورتوں کی جمع و ترتیب کے پیچھے نصوص موجود ہیں اور پھر اجماعِ امت سے بھی اس کی تائید ہوتی ہے۔لیکن جب ہم نظمِ قرآن کے حوالے سے اس بات کا جائز ہ لیتے ہیں کہ آیات کا ایک دوسرے سے اور سورتوں کا آپس میں کیا ربط ہے ؟فاتحہ کے بعد بقرہ، پھر آل عمران، پھر نساء لانے میں کیا حکمت کار فرما ہے ؟ معوذتین کو آخر میں رکھنے میں کیا راز ہے ؟سورۂ بنی اسرائیل کو کلمات تسبیح سے اور سورۂ کہف کو کلمۂ تحمید سے شروع کرنے کا کیا مقصد ہے ؟تو یہ ساری باتیں ہمارے ذاتی خیالات اور قیاس آرائیوں پر مبنی ہوتی ہیں۔ جس آیت کو جہاں اور جس سورت کو جس جگہ مقرر کیا گیا ہے اس میں ضرور اللہ تعالیٰ کی کوئی نہ کوئی حکمت پوشیدہ ہے، مگر یہ حکمت اللہ تعالیٰ نے ہمیں بتائی نہیں نہ آنحضرت ﷺ نے ایسی کوئی حکمت ہمارے سامنے کھولی ہے اور نہ صحابہ کرامؓ اور تابعینِ عظام ؒسے اس سلسلہ میں کوئی مباحث یا نوادرات ہمیں ملتے ہیں۔ جمہور مفسرین نے بھی اس سلسلہ میں کوئی رائے  نہیں دی۔  			(باقی آئندہ)

حواشی و مراجع
۱۔ 	اصلاحی،امین احسن، تدبر قرآن،مقدمہ،جلد۱صفحہ۲۵،۲۶۔فاران فاؤنڈیشن لاہور،
طبع جون۱۹۹۳ء۔نیز دیکھیے :فراہی،حمیدالدین (عبد الحمید)رسائل الامام الفراہی فی علوم القرآن، صفحہ۱۰۳،۱۰۵،ادارہ الا اصلاح سرائے میر،یوپی، انڈیا،ط ۱۹۹۱ئ،بحوالہ ’تفسیر قرآن کے اصول ‘ترجمہ از خالد مسعود، صفحہ  ۱۴۶، ۱۴۷، فاران فاؤنڈیشن لاہور،ط ۱۹۹۸ء۔
۲۔  	مودودی،ابوالاعلیٰ،تفہیم القرآن، جلد۱صفحہ ۱۳،۱۴،ادارہ ترجمان القرآن لاہور ۔ جولائی ۲۰۰۰ء۔
۳۔ 	ایضاً،صفحہ۱۵۔
۴۔	ایضاً،صفحہ۲۱۔
۵۔	تدبر قرآن،،جلد۱،صفحہ ۲۴۔
۶۔	ایضاً، ص۲۶۔
۷۔	تفہیم القرآن،ص ۱۹،۲۰۔
۸۔	خطابی،حمد بن محمد،البیان فی اعجاز القرآن،تصحیح، ڈاکٹر عبدالعلیم، ص۹،مسلم یونیورسٹی علی گڑھ،س ن۔بحوالہ ’قرآن کریم میں نظم ومناسبت ‘از عبیداللہ فہد فلاحی، ص ۹۰، دار التذکیرلاہور،ط،۱۹۹۹ء۔
 ۹۔	اسد آبادی،عبدالجبار، المغنی فی ابواب التوحیدوالعدل،ج۱۲ص ۱۱۹،۲۰۰، وزارۃ الثقافۃ والارشاد القومی،ایران،س ن۔
۱۰۔	زمخشری، جاراللہ محمود بن عمر،الکشاف عن حقائق غوامض التنزیل، ج۲ص ۲۵۹، 
	مطبعہ الاستقامۃ مصر،۱۹۲۶ء۔
۱۱۔	تفسیرالکشاف،ج۲ص ۷۶۔ 
۱۲۔	ایضا ً،ج۱ص ۳۹۸،۳۹۹۔
۱۳۔	زرکشی،محمدبن عبداللہ،البرھان فی علوم القرآن، جلد۱،صفحہ۳۲۔
۱۴۔	رسائل الامام الفراہی، ص ۸۸،۸۹،بحوالہ’ تفسیر قرآن کے اصول‘ص ۱۰۵،۱۰۶۔
۱۵۔	سیوطی،جلال الدین عبدالرحمن بن ابی بکر،الاتقان فی علوم القرآن، جلد۲، صفحہ۲۱۸، دارالکتاب العربی، بیروت، طبعۃاولیٰ ۱۹۹۹ء۔اس سے ملتی جلتی تعریف امام زرکشی نے بھی البرھان میں کی ہے،دیکھیے :البرھان فی علوم القرآن، جلد۱،صفحہ۳۵۔
۱۶۔	الاتقان، ج۲،ص ۲۱۶۔		۱۷۔	ایضاً۔
۱۸۔	البرھان،ج۱ص۳۷۔
۱۹۔	شوکانی،محمد بن علی بن محمد،فتح القدیر،ج۱ص۱۰۷تا۱۰۹،دارالکتب العربی، بیروت۔ الطبعۃ الاولیٰ،۱۹۹۹ء۔
۲۰۔	الاتقان،ج۲ص ۲۔		۲۱۔	البرھان،ج۱ص ۳۶۔
۲۲۔	ایضاً،ج۱ص ۳۷۔ اما م سیوطی نے بھی یہی بات ’الاتقان ‘میں نقل کی ہے اور وہاں مشایخنا کی جگہ شیخ ولی الدین ملوی کا نام ذکر کیا ہے۔ دیکھیے : الاتقان، ج۲، ص۲۱۷۔
۲۳۔	الاتقان،ج۲ص۲۱۶،نیز دیکھیے :البرھان، ج۱ص ۳۶۔		
۲۴۔	الاتقان، ج۲ص۲۱۶۔
۲۵۔	البرھان،ج۱ص۳۲۔
۲۶۔	ترجمہ از امین احسن اصلاحی بحوالہ’ مجموعہ تفاسیر فراہی‘ص۳۱،۳۲۔	
۲۷۔	البرھان،ج۱ص۳۲۔
۲۸۔	ترجمہ از اصلاحی، مجموعہ تفاسیر فراہی،ص ۳۱۔			
۲۹۔	البرھان، ج۱ص ۳۶۔
۳۰۔	اصلاحی،امین احسن،مبادی تدبر قرآن، ص ۷۸،۷۹، فاران فاونڈیشن لاہور،ط، ستمبر ۲۰۰۴ء۔
۳۱۔	رسائل الامام الفراہی،ص ۸۸،۸۹بحوالہ’’ تفسیر قرآن کے اصول‘‘ ص ۱۰۳، ۱۰۴۔
۳۲۔	ایضاً،ص ۲۷۸، بحوالہ’ تفسیر قرآن کے اصول‘ ص۱۹۰۔		
۳۳۔	ایضاً۔
۳۴۔	آگے چل کر واضح کیا جائے گا کہ نظمِ قرآن جسے مولانا نے تفسیرِ قرآن کا پہلا بنیادی اور اساسی (اصل)قاعدہ قرار دیا ہے،وہ بھی سراسر ظن و تخمین پر مبنی ہے، مگر عجیب بات یہ ہے کہ حدیثِ رسولؐ خواہ وہ کتنے ہی ثقہ و معتبر راویوں سے کیوں نہ مروی ہو،اسے تو اصولِ تفسیر میں ظن کی بنیاد پر ’فرع‘ کی حیثیت دی جا رہی ہے،جب کہ ذاتی ظن و تخمین سے ثابت کیے جانے والے نظمِ قرآن کو حدیث کے مقابلہ میں ’اصل‘ کی حیثیت دی جا رہی ہے۔یقیناً مولانا کایہ اصول تفسیر محل نظر ہے۔
۳۵۔	مجموعہ تفاسیر فراہی،ص ۳۷،۳۹۔
۳۶۔	مقدمہ تفسیر نظام القرآن،مترجم امین احسن اصلاحی،ص ۳۸، طبع دائرہ حمیدیہ سرائے میراعظم گڑھ،ط،۱۹۹۰ء۔
۳۷۔	ایضاً،ص ۴۵۱۔		۳۸۔	تدبر قرآن،مقدمہ،ج۱ص ۱۳،۱۴۔
۳۹۔	ترمذی،محمد بن عیسیٰ،جامع ترمذی، کتاب المناقب،با ب فی فضل الشنام 
والیمین، حدیث ۳۹۵۴، مکتبۃ دارالسلام،ریاض،۱۹۹۶ئ۔نیزدیکھیے :احمد بن حنبلؒ، ’مسنداحمد‘ج۵ص۱۸۴،۱۸۵، المکتب الاسلامی بیروت،س ن۔
۴۰۔	الاتقان،ج۱ص ۲۱۴۔
۴۱۔	مسلم،امام،مسلم بن حجاج،صحیح مسلم، کتاب صلاۃ المسافرین،باب فضل سورۃ الکھف وآیۃ الکرسی، حدیث۸۰۹،طبع دارالسلام ریاض،۱۹۹۶ء۔
۴۲۔	ایضاً، کتاب صلاۃ المسافرین، باب فضل الفاتحۃ وخواتیم سورۃ البقرۃ … حدیث۸۰۸۔
۴۳۔	الاتقان، ج ۱ص ۲۲۰۔		۴۴۔ایضاً۔
٭٭٭



بحث و نظر

صلحِ حدیبیہ اور فتحِ مکہ کا مطالعہ- امنِ عالم کے نقطۂ نظر سے 

ڈاکٹر لطف الرحمن فاروقی 

	رسول اللہ ﷺ اور آپؐ کے اصحاب تیرہ سال تک اپنی قوم کی خیر خواہی میں انہی کے ہاتھوں ظلم وستم کا نشانہ بنے رہے اور ان پر عرصۂ حیات تنگ کر دیا گیا۔ بالآخر اہلِ یثرب کے ساتھ ایک معاہدہ کے تحت مدینہ طیبہ ہجرت کرنے پر مجبور ہو گئے۔ مگر کفارِ قریش نے ان کو وہاں بھی چین سے نہ بیٹھنے دیا اور ان کو مٹانے پر تلے رہے اور پے درپے ان پرجنگیں مسلط کیں۔ اس صورت حال میں ایک روز رسول اللہ ﷺ نے خواب میں دیکھا کہ آپؐ اپنے اصحاب کے ساتھ مکہ مکرمہ تشریف لے گئے ہیں اور وہاں عمرہ ادا فرمایا ہے۔ سورۂ فتح میں اس کو یوں بیان کیا گیا ہے :
لَقَدْ صَدَقَ اللَّہُ رَسُولَہُ الرُّؤْیَا بِالْحَقِّ لَتَدْخُلُنَّ الْمَسْجِدَ الْحَرَامَ إِن شَائَ  اللَّہُ آمِنِیْنَ مُحَلِّقِیْنَ رُؤُوسَکُمْ وَمُقَصِّرِیْنَ لَا تَخَافُونَ فَعَلِمَ مَا لَمْ تَعْلَمُوا فَجَعَلَ مِن دُونِ ذَلِکَ فَتْحاً قَرِیْباً، ہُوَ الَّذِیْ اَرْسَلَ رَسُولَہُ بِالْہُدَی وَدِیْنِ الْحَقِّ لِیُظْہِرَہُ عَلَی الدِّیْنِ کُلِّہِ وَکَفَی بِاللَّہِ شَہِیْداً۔ (الفتح:۲۷-۲۸)
فی الواقع اللہ نے اپنے رسول کو سچا خواب دکھایا تھا جو ٹھیک ٹھیک حق کے مطابق تھا۔ ان شاء اللہ تم ضرور مسجد حرام میں پورے امن کے ساتھ داخل ہو گے , اپنے سر منڈواؤ گے اور بال ترشواؤ گے , اور تمہیں کوئی خوف نہ ہو گا۔ وہ اس بات کو جانتا تھا جسے تم نہ جانتے تھے اس لیے وہ خواب پورا ہونے سے پہلے اس نے یہ قریبی فتح تم کو عطا فرما دی۔ وہ اللہ ہی ہے جس نے اپنے رسول کو ہدایت اور دین حق کے ساتھ بھیجا ہے تاکہ اس کو پوری جنسِ دین پر غالب کر دے اور اس حقیقت پر اللہ کی گواہی کافی ہے۔ 
	ان آیات میں دو باتوں کو نمایاں طور پر بتایا گیا ہے۔ ایک یہ کہ اللہ تعالیٰ نے اپنے رسول کو برحق اور سچا خواب دکھایا ہے کہ وہ پورے امن کے ساتھ بے خوف ہو کر مسجد حرام میں اپنے اصولِ دین کے مطابق داخل ہوں گے۔ دوسری بات یہ کہ اس خواب کو پورا ہونے سے پہلے فتحِ قریب عطا فرما دی۔ ساتھ ہی تیسری بات یہ بتائی گئی ہے کہ اپنے رسولؐ کو دین حق دے کر بھیجا ہے تاکہ اس کو پوری جنس دین پر غالب کر دے۔ ان حالات میں بظاہر رسول اللہ ﷺ کے اس خواب پر عمل کرنے کی کوئی صورت نظر نہیں آتی تھی کیونکہ کفار قریش نے ہجرت کے بعد سے چھ سال تک مسلمانوں کے لیے بیت اللہ کا راستہ بند کر رکھا تھا اور اس پوری مدت میں کسی بھی مسلمان کو انہوں نے حج یا عمرہ تک کے لیے حدود حرم کے قریب پھٹکنے نہ دیا تھا۔ مگر انبیاء کا خواب چونکہ سچا ہوتا ہے اس لیے آپؐ نے بلا تامل اپنا خواب صحابہ کرام کو سنا کر سفر کی تیاریاں شروع کر دیں۔ آس پاس کے قبائل میں بھی اعلانِ عام پہنچ گیا کہ ہم عمرہ کے لیے جا رہے ہیں جو ہمارے ساتھ چلنا چاہے وہ آ جائے، چنانچہ ۱۴ سو صحابۂ کرام حضورؐ کی معیت میں عمرہ کے لیے روانہ ہوئے۔ ۱؎
	ذی القعدہ ۶ھ کے آغاز میں یہ مبارک قافلہ مدینہ سے روانہ ہوا اور تقریباً ۶میل کے فاصلہ پر واقع ذو الحلیفہ پہنچ کر، جو آج کل بیر علی سے موسوم ہے، سب نے عمرے کا احرام باندھا۔ قربانی کے لیے ۷۰ اونٹ ان کے ہمراہ تھے جن کی گردنوں میں ھدی کی علامت کے طور پر قلادے پڑے ہوئے تھے۔ اسلحہ میں سے صرف ایک ایک تلوار رکھ لی گئی جس کی تمام زائرین حرم کو عرب کے معروف قاعدے کے مطابق اجازت تھی، اس کے سوا کوئی سامانِ جنگ ساتھ نہ لیا گیا۔ یوں یہ قافلہ لبیک لبیک کی صدا بلند کرتا ہوا بیت اللہ کی طرف روانہ ہوا۔ 
	ذی القعدہ کا مہینہ ان حرام مہینوں میں سے ایک تھا جو صدہا  برس سے عرب میں حج و زیارت کے لیے محترم سمجھے جاتے تھے۔ عرب کے دستور کے مطابق اس مہینے میں جو قافلہ احرام باندھ کر حج یا عمرے کے لیے جا رہا ہوا سے روکنے کا کسی کو حق نہ تھا۔ حتّٰی کہ کسی قبیلے سے اس کی دشمنی بھی ہو تو عرب کے مسلمہ قوانین کی رو سے وہ اپنے علاقے سے اس کے گزرنے میں مانع نہ ہوتا تھا۔ 
	مگر قریش کو جیسے ہی اس قافلے کی آمد کی اطلاع ملی انہوں نے اپنی جاہلی حمیت سے مغلوب ہو کر یہ فیصلہ کیا کہ کسی قیمت پر اس قافلہ کو اپنے شہر مکہ میں داخل نہیں ہونے دیں گے۔ چنانچہ وہ پوری تیاری کے ساتھ ذی طویٰ کے مقام پر پہنچ گئے اور خالد بن ولید کو آپؐ کا راستہ روکنے کے لیے دو سو سواروں کے ساتھ کراع النعیم کی طرف روانہ کر دیا۔ یہ اطلاع پٍا کر آپؐنے اشتعال اور جنگ وجدال سے گریز کرتے ہوئے راستہ بدلا اور ایک دشوار گزار راستہ سے سخت مشقت اٹھا کر حدیبیہ کے مقام پر پہنچ گئے جو عین حرم کی سرحد پر واقع تھا۔ آج کل یہ مقام شمیسیہ کے نام سے موسوم ہے جو مکہ سے تقریباً ۱۳ میل کے فاصلہ پر ہے۔ 
	مختلف قبائل کے سردار اور قریش کے ایلچی یہاں پہنچ کر آپؐ کو مکہ میں داخل ہونے سے روکنے کی کوشش کرتے رہے، مگر آپؐ نے سب کو یہ یقین دلایا کہ ہم عمرہ ادا کرنے کے علاوہ اور  کسی غرض سے نہیں آئے۔ مگر قریش نے ایک سن کر نہ دی اور اپنے موقف پر ڈٹے رہے۔ 
	ایلچیوں اور سفارت کاروں کی آمدورفت اور گفت و شنید کا سلسلہ جاری تھا۔ دریں اثنا قریش کے لوگ بار بار کوشش کرتے رہے کہ کسی طرح صحابہ کرامؓ کو اشتعال دلا کر ان سے کوئی ایسا اقدام کرا لیں جس سے لڑائی کا بہانہ ہاتھ آ جائے۔ مگر ہر مرتبہ رسول اللہ ﷺ کی حکمت و فراست اور صحابہ کے صبر و تحمل نے ان کی ساری تدبیروں کو ناکام بنا دیا۔ 
	ایک دفعہ ان کے چالیس پچاس آدمی رات کے وقت آئے اور مسلمانوں کے پڑاؤ  پر پتھر اور تیر برسانے لگے۔ اصحاب رسولؐ نے ان سب کو گرفتار کر کے حضورؐ کے سامنے پیش کر دیا، مگر آپؐ نے ان سب کو چھوڑ دیا۔ ایک اور موقع پر تنعیم کی طرف سے ۸۰آدمیوں نے عین نمازِ فجر کے وقت آ کر اچانک چھاپا مارا۔ یہ لوگ بھی پکڑے گئے، مگر حضورؐ نے انہیں بھی رہا کر دیا۔ اس طرح حضورؐ کی حسن تدبیر سے قریش کی ہر چال اور تدبیر ناکام ہوتی چلی گئی۔ 
	آخر کار حضورؐ نے خود اپنی طرف سے حضرت عثمان غنیؓ کو ایلچی بنٍا کر مکہ بھیجا، تاکہ وہ سردارانِ قریش کو یہ پیغام پہنچا دیں کہ مسلمان جنگ کے لیے نہیں، بلکہ زیارت کے لیے ہدی ساتھ لے کر آئے ہیں، طواف اور قربانی کر کے واپس چلے جائیں گے۔ مگر وہ لوگ نہ مانے اور حضرت عثمانؓ کو مکہ ہی میں روک لیا۔ اس دوران میں یہ خبر اڑ گئی کہ حضرت عثمانؓ کو قتل کر دیا گیا ہے اور ان کے پاس نہ آنے سے مسلمانوں کو یقین ہو گیا کہ یہ خبر سچی ہے۔ ۲؎
	اب معاملہ سفیر کے قتل تک پہنچ گیا تھا۔ چنانچہ رسول اللہ ﷺ نے اپنے تمام ساتھیوں کو جمع کر کے اس بات پر بیعت لی کہ اب ہم یہاں سے مرتے دم تک پیچھے نہ ہٹیں گے۔ چونکہ حضرت عثمانؓ اس موقع پر موجود نہ تھے اس لیے خود رسول اللہ ﷺ نے اپنا دوسرا ہاتھ ان کی طرف سے بیعت کے لیے رکھا۔ اس بیعت کی اہمیت کو اللہ تعالیٰ نے رسولؐ اکرم سے مخاطب ہو کر یوں بیان کیا:
إِنَّ الَّذِیْنَ یُبَایِعُونَکَ إِنَّمَا یُبَایِعُونَ اللَّہَ یَدُ اللَّہِ فَوْقَ اَیْْدِیْہِمْ فَمَن نَّکَثَ فَإِنَّمَا یَنکُثُ عَلَی نَفْسِہِ وَمَنْ اَوْفَی بِمَا عَاہَدَ عَلَیْْہُ اللَّہَ فَسَیُؤْتِیْہِ اَجْراً عَظِیْماً (الفتح- ۱۰)
جو لوگ تم سے بیعت کر رہے تھے وہ دراصل اللہ سے بیعت کر رہے تھے۔ ان کے ہاتھ پر اللہ کا ہاتھ تھا۔ اب جو اس عہد کو توڑے گا اس کی عہد شکنی کا وبال اس کی اپنی ذات پر ہو گا۔ اور جو اس عہد کو وفا کرے گا جو اس نے اللہ سے کیا ہے، اللہ عن قریب اس کو بڑا اجر عطا فرمائے گا۔ 
	اس بابرکت بیعت کے بارے میں ایک اور مقام پر آپؐ کو مخاطب کر کے جو ارشاد فرمایا گیا، اس سے آپؐ اور آپؐ کے اصحاب کی عظمت اور مستقبل کے امکانات پر روشنی پڑتی ہے۔ ارشا د ہوا:
لَقَدْ رَضِیَ اللَّہُ عَنِ الْمُؤْمِنِیْنَ إِذْ یُبَایِعُونَکَ تَحْتَ الشَّجَرَۃِ فَعَلِمَ مَا فِیْ قُلُوبِہِمْ فَاَنزَلَ السَّکِیْنَۃَ عَلَیْْہِمْ وَاَثَابَہُمْ فَتْحاً قَرِیْباً وَمَغَانِمَ کَثِیْرَۃً یَاْخُذُونَہَا وَکَانَ اللَّہُ عَزِیْزاً حَکِیْماً، وَعَدَکُمُ اللَّہُ مَغَانِمَ کَثِیْرَۃً تَاْخُذُونَہَا فَعَجَّلَ لَکُمْ ہَذِہِ وَکَفَّ اَیْْدِیَ النَّاسِ عَنکُمْ وَلِتَکُونَ آیَۃً لِّلْمُؤْمِنِیْنَ وَیَہْدِیَکُمْ صِرَاطاً مُّسْتَقِیْماً، وَاُخْرَی لَمْ تَقْدِرُوا عَلَیْْہَا قَدْ اَحَاطَ اللَّہُ بِہَا وَکَانَ اللَّہُ عَلَی کُلِّ شَیْْء ٍ قَدِیْراً، وَلَوْ قَاتَلَکُمُ الَّذِیْنَ کَفَرُوا لَوَلَّوُا الْاَدْبَارَ ثُمَّ لَا یَجِدُونَ وَلِیّاً وَلَا نَصِیْراً سُنَّۃَ اللَّہِ الَّتِیْ قَدْ خَلَتْ مِن قَبْلُ وَلَن تَجِدَ لِسُنَّۃِ اللَّہِ تَبْدِیْلاً  وَہُوَ الَّذِیْ کَفَّ اَیْْدِیَہُمْ عَنکُمْ وَاَیْْدِیَکُمْ عَنْہُم بِبَطْنِ مَکَّۃَ مِن بَعْدِ اَنْ اَظْفَرَکُمْ عَلَیْْہِمْ وَکَانَ اللَّہُ بِمَا تَعْمَلُونَ بَصِیْراً (الفتح:۱۸-۲۳)
اللہ مومنوں سے خوش ہو گیا جب وہ درخت کے نیچے تم سے بیعت کر رہے تھے۔ ان کے دلوں کا حال اللہ کو معلوم تھا۔ اس لیے اس نے ان پر سکینت نازل فرمائی، ان کو انعام میں قریبی فتح بخشی اور بہت سا مالِ غنیمت انہیں عطا کر دیا جسے وہ حاصل کر لیں گے۔ اللہ زبردست اور حکیم ہے۔ اللہ تم سے بکثرت اموال غنیمت کا وعدہ کرتا ہے جنہیں تم حاصل کرو گے۔ فوری طو رپر تو یہ فتح اس نے تمہیں عطا کر دی اور لوگوں کے ہاتھ تمہارے خلاف اٹھنے سے روک دیے تاکہ یہ مومنوں کے لیے ایک نشانی بن جائے اور اللہ سیدھے راستے کی طرف تمہیں ہدایت بخشے۔ اس کے علاوہ دوسری اور غنیمتوں کا بھی تم سے وعدہ کرتا ہے جن پر تم ابھی قادر نہیں ہوئے ہو اور اللہ نے ان کو گھیر رکھا ہے، اللہ ہر چیز پر قادر ہے۔ یہ کافر لوگ اگر اس وقت تم سے لڑ گئے ہوتے تو یقیناً پیٹھ پھیر جاتے اور کوئی حامی و مد د گار نہ پاتے۔ یہ اللہ کی سنت ہے جو پہلے سے چلی آ رہی ہے اور تم اللہ کی سنت میں کوئی تبدیلی نہ پاؤ گے۔ وہی ہے جس نے مکہ کی وادی میں ان کے ہاتھ تم سے اور تمہارے ہاتھ ان سے روک دیے، حالانکہ وہ ان پر تمہیں غلبہ عطا کر چکا تھا اور جو کچھ تم کر رہے تھے اللہ اسے دیکھ رہا تھا۔ 
	بعد میں معلوم ہوا کہ حضرت عثمانؓ کے قتل کی خبر غلط تھی اور وہ واپس آ گئے۔ ادھر قریش کی طرف سے سہیل بن عمرو کی قیادت میں ایک وفد بھی صلح کی بات چیت کرنے کے لیے آیا۔ اب قریش اس موقف سے دست بردار ہو گئے کہ حضورؐ کو اور آپؐ کے ساتھیوں کو سرے سے مکہ میں داخل ہی نہ ہونے دیں گے۔ البتہ اپنی ناک بچانے کے لیے ان کو صرف یہ اصرار تھا کہ آپؐ عمرہ کے لیے آ سکتے ہیں۔ طویل گفت و شنید کے بعد جو صلح نامہ لکھا گیا وہ امن پسند لوگوں کے لیے مشعلِ راہ ہے۔ امام زہریؒ کے مطابق اس کی تفصیل یوں ہے :
	رسول اللہ ﷺ نے حضرت علیؓ ابن ابی طالب کو بلایا اور ارشاد فرمایا ’’لکھو‘‘ بسم اللہ الرحمن الرحیم۔ اس پر سہیل نے کہا :میں یہ نہیں جانتا، بلکہ لکھو با سمک اللہم (اے اللہ تیرے نام سے ) اس پر رسول اللہ ﷺ نے فرمایا: با  سمک اللہم ہی لکھو تو حضرت علیؓ نے یہی لکھ دیا اس کے بعد رسول اللہ ﷺ نے فرمایا: لکھو: ہذا ما صا لح علیہ محمد رسول اللہ سہیل بن عمرو(یہ وہ معاہدہ ہے جس پر محمد رسول اللہ نے سہیل بن عمر سے صلح کی) سہیل نے کہا: اگر میں اس بات کا اقرار کرتا کہ آپؐ اللہ کے رسول ہیں تو آپؐ سے جنگ کی ضرورت کیوں پیش آتی؟ صرف اپنا اور اپنے والد کا نام لکھیں۔ رسول اللہ ﷺ نے فرمایا:لکھو
ہذا ما صالح علیہ محمد بن عبداللہ سہیل بن عمرواصطلحا علی وضع الحرب عن الناس عشر سنین یأمنُ فیہن الناس، ویکفّ بعضہم عن بعض، علی انہ من آتی محمداً من قریش بغیر اذن ولیّہ ردّہ علیہم ومن جاء قریشاً ممن مع محمد لم یردُّوہ علیہ، وان بیننا عیبۃ مکفوفۃ، وانہ لا إرسلال ولا إغلال، وانّہ من احب ان یدخل فی عقد محمد وعہدہ دخل فیہ، ومن احب ان یدخل فی عقد قریش وعہدہم دخل فیہ۔ ۳؎
یہ وہ معاہدہ ہے جس پر محمد(ص) بن عبداللہ نے سہیل بن عمرو سے صلح کی، دونوں نے اتفاق کر لیا کہ دس سال تک جنگ بند رہے گی۔ ان دس سالوں میں لوگ امن کی زندگی بسر کریں گے اور وہ ایک دوسرے سے ہاتھ روکے رہیں گے۔ شرط یہ ہے کہ قریش کا جو آدمی اپنے ولی کی اجازت کے بغیر محمد(ص) کے پاس آئے گا محمد(ص) اسے قریش کو لوٹا دیں گے اور محمد کے ساتھیوں میں جو آدمی قریش کے پاس آئے گا قریش اسے محمد(ص) کو واپس نہ کریں گے۔ نیز یہ کہ دونوں کی عداوتیں اندرون خانہ ہی رہیں گی، انہیں ظاہر نہ کیا جائے گا۔ بدعہدی اور خیانت نہ کی جائے  گی اور یہ کہ جو چاہے کہ محمد(ص) کے عہد میں داخل ہو وہ اس میں داخل ہو جائے اور جو چاہے کہ قریش کے عقد میں داخل ہو وہ ان کے عقد میں داخل ہو جائے۔ 
	آپؐ نے اس صلح نامہ پر کچھ مسلمانوں اور کچھ مشرکوں کی شہادتیں کرائیں جن کے نام یہ ہیں : ۱۔ ابو بکر صدیقؓ ۲۔ عمر بن خطابؓ ۳۔عبد الرحمنؓ بن عوف ۴۔عبد اللہؓ بن سہیل بن عمرو ۵۔سعدؓ بن ابی وقاص ۶۔محمدؓ بن مسلمہ ۷۔مکرز بن حفص (اس وقت تک مسلمان نہیں ہوئے تھے ) ۸۔علیؓ بن ابی طالب۔ یہ تحریر حضرت علیؓ نے لکھی تھی۔ 
	یہ بھی طے ہوا کہ محمد ﷺ اس سال واپس جائیں گے اور آئندہ سال وہ عمرے کے لیے آ کر تین دن مکہ میں ٹھہر سکتے ہیں، بشرطیکہ پرتلوں میں صرف  ایک تلوار لے آئیں اور دوسرا کوئی سامانِ حرب ساتھ نہ لائیں۔ ان تین دنوں میں اہلِ مکہ ان کے لیے شہر خالی کر دیں گے، تاکہ کسی تصادم کی نوبت نہ آئے۔ واپس جاتے ہوئے وہ یہاں کے کسی شخص کو اپنے ساتھ لے جانے کے مجاز نہ ہوں گے۔ 

صلح نامۂ حدیبیہ: حضرت علیؓ کی زبانی
	طویل گفت و شنید کے بعد رسول اللہ ﷺ اور کفار مکہ کے نام زد کردہ نمائندے سہیل بن عمرو کے درمیان معاہدہ ہوا جو حضرت علی رضی اللہ عنہ نے تحریر کیا۔ ابن اسحاقؒ نے صلح نامہ کے کاتب حضرت علی رضی اللہ عنہ کی زبانی ایک جامع روایت نقل کی ہے جس سے صلح سے متعلق تمام امور پر روشنی پڑتی ہے، وہ یوں ہے :
	حضرت علی رضی اللہ عنہ سے مروی ہے کہ صلح کے تصفیے کے بعد رسول اللہ ﷺ نے مجھے طلب فرمایا اور کہا: معاہدہ لکھو ’’بسم اللہ الرحمن الرحیم‘‘۔ سہیل نے کہا: میں اس جملے کو نہیں جانتا، البتہ یوں لکھو ’’با  سمک اللہم ‘‘ رسول اللہ نے مجھ سے کہا: یہی لکھ دو۔ میں نے یہی لکھ دیا۔ اس کے بعد آپؐ نے فرمایا: آگے لکھو ’’یہ معاہدہ جس پر محمد رسول اللہؐ نے سہیل بن عمرو سے مصالحت کی ہے ‘‘۔ اس پر سہیل نے کہا: اگر ہم اس بات کو مانتے ہوتے کہ آپؐ اللہ کے رسول ہیں تو پھر کیوں لڑتے، اس کے بجائے آپؐ اپنا محض نام اور اپنے والد کا نام لکھوائیے۔ رسول اللہ ﷺ نے مجھ سے کہا: اچھا لکھو ’’یہ وہ شرائط ہیں جن پر محمد بن عبداللہ نے سہیل بن عمرو سے مصالحت کی ہے۔ آج سے دس سال تک ہم باہم کوئی لڑائی نہ لڑیں گے۔ اس مدت میں ہر شخص مامون ہو گا۔ کوئی کسی پر دست درازی نہیں کرے گا۔ قریش کا جو شخص اپنے ولی کی اجازت کے بغیر رسول اللہﷺ کے پاس آ جائے گا۔ رسول اللہﷺ اسے اس کے اولیا کے پاس واپس بھیج دیں گے۔اور رسول اللہﷺ کے ہمراہیوں میں سے اگر کوئی قریش کے پاس چلا جائے گا تو وہ اسے آپؐ کے پاس واپس نہ بھیجیں گے۔ اب ہمارے درمیان کوئی لڑائی نہیں رہی، نہ تلواریں نکلیں گی اور نہ تیر اندازی اور سنگ اندازی ہو گی۔ جس کا جی چاہے وہ محمدﷺ کے ساتھ ان کے عہد و پیمان میں داخل ہو جائے اور جس کا جی چاہے وہ قریش کے ساتھ ہو جائے ‘‘۔ 
	اس شرط کو سنتے ہی خزاعہ اٹھے اور انہوں نے کہا کہ ہم رسول اللہ کے ساتھ ان کے عہد میں شامل ہوتے ہیں۔ بنو بکر اٹھے اور انہوں نے کہا کہ ہم قریش کے ساتھ شامل ہوتے ہیں۔ اس کے بعد یہ لکھا گیا کہ اس سال آپؐ واپس چلے جائیں گے اور مکہ کے اندر نہیں آئیں گے۔ آئندہ سال ہم خود آپؐ کے لیے مکہ چھوڑ دیں گے۔ آپؐ اپنے صحابہ کے ہمراہ مکہ میں داخل ہوں اور تین دن قیام کریں۔ رسول اللہ ﷺ اور سہیل بن عمرو اس عہد نامے  کے لکھوا نے میں مصروف تھے کہ اتنے میں ابو جندلؓ بن سہیل بن عمرو بیڑیاں پہنے رسول اللہ ﷺ کے پاس آ پہنچے۔ 
	رسول اللہ ﷺ نے ایک خواب دیکھا تھا جس کی وجہ سے مسلمانوں کو فتح کا یقین تھا اور وہ آپؐ کے ساتھ عمرہ کرنے مدینہ سے نکلے تھے، مگر اب جب انہوں نے دیکھا کہ اس نہج پر صلح ہو رہی ہے اور ہم بے نیل و مرام واپس جائیں گے اور خود رسول اللہ ﷺ قریش کی بات مان کر ان کی منشا کے مطابق صلح کر رہے ہیں تو مسلمانوں کے دلوں میں اس قدر سخت رنج و تعصب پیدا ہوا کہ قریب تھا کہ وہ ہلاک ہو جائیں۔ سہیل نے جب ابو جندلؓ کو دیکھا تو اس نے بڑھ کر ان کے منہ پر تھپڑ مارا اور گردن تھام لی اور پھر رسول اللہ ﷺ سے مخاطب ہو کر کہا کہ اس کے آنے سے پہلے میرے اور تمہارے درمیان معاملہ طے ہو چکا ہے۔ آپؐ نے فرمایا: صحیح ہے۔ اب سہیل اس کی گردن پکڑ کر اسے دھکا دیتا اور کھینچتا ہوا قریش کی طرف پلٹا نے لگا۔ ابو جندلؓ نے انتہائی بلند آواز سے چلانا شروع کر دیا اور کہا : اے مسلمانو!مجھے مشرکین کے پاس لوٹایا  جا رہا ہے۔ میرے ایمان کی وجہ سے مجھے اس مصیبت میں ڈالا جا ریا ہے اس جملے نے مسلمانوں کے زخمی دلوں پر اور نمک پاشی کی۔ رسول اللہ ﷺ نے ابو جندلؓ سے کہا کہ اپنے دل کو قابو میں رکھو۔ اللہ تعالیٰ تمہارے اور تمہارے جیسے دوسرے مجبور لوگوں کے لیے جلد مصیبت سے نکالنے کی سبیل کرنے والا ہے۔ چونکہ ہم نے اہل مکہ سے صلح کر کے معاہدہ کر لیا ہے اور اس کے ایفا کو اپنے اوپر لازم قرار دیا ہے اس لیے اب ہم ان کے ساتھ بے وفائی نہیں کریں گے۔ عمرؓ اٹھے اور ابو جندل کے پاس جٍا کر ان کے ساتھ ساتھ چلنے لگے اور ان سے کہتے تھے : ’’صبر کرو، یہ قریش مشرک ہیں، ان کی جان کتے کے برابر ہے ‘‘۔ اس کے ساتھ وہ اپنی تلوار کا قبضہ ان کے نزدیک کرتے رہے۔ خود عمرؓ کہا کرتے تھے کہ اس سے میرا مطلب یہ تھا کہ وہ تلوار لے لیں اور اس سے اپنے باپ کا خاتمہ کر دیں، مگر انہوں نے گوارا نہیں کیا کہ اپنے باپ کو خود مار دیں۔ جب صلح نامے کی تحریر مکمل ہو گئی تو بعض مسلمان اور بعض مشرک اس پر شاہد ہوئے۔ گواہوں میں ابو بکرؓ، عمرؓ، عبد الرحمن بن عوفؓ، عبد اللہؓ بن سہیل بن عمرو،سعدؓ بن ابی وقاص، قبیلہ عبد الاشہل کے محمود بن مسلمہ، بنی عامر بن لوئی کا مکرز بن حفص بن ابوالاخیف جو مشرک تھا اور علیؓ بن ابی طالب تھے۔ علیؓ نے اس صلح نامہ کو تحریر کیا۔‘‘۴؎
	یہ تھی صلح حدیبیہ کے بارے میں حضرت علی ؓ کی روایت۔ اس معاہدہ میں طے پانے والے اہم نکات یہ ہیں : 
۱۔ 	دس سال کے لیے جنگ بندی ہو گی۔ معاہدہ میں شامل ہر فر د مامون ہو گا۔ کوئی کسی پر دست درازی نہیں کرے گا۔ 
۲۔ 	جو شخص اپنے ولی کی اجازت کے بغیر رسول اللہ ﷺ کے پاس جائے گا آپؐ اسے اس کے اولیا کے پاس واپس بھیج دیں گے اور رسول اللہ ﷺ کے ہمراہیوں میں سے اگر کوئی قریش کے پاس چلا جائے گا تو وہ اسے آپؐ کے پاس واپس نہیں بھیجیں گے۔
۳۔	قبائل کو اختیار ہو گا کہ وہ چاہیں تو عہد و پیمان میں قریش کے ساتھ شامل ہو جائیں یا رسول اللہ ﷺ کے ساتھ مل جائیں۔ 
۴۔ 	اس سال مسلمان عمرہ ادا کیے بغیر واپس چلے جائیں گے۔ اگلے سال قریش مکہ تین دن کے لیے مکہ خالی کر دیں گے تو رسول اللہ ﷺ اپنے  اصحاب کے ساتھ مکہ میں داخل ہوں گے۔ 
۵۔ 	آپؐ تین دن سے زائد مکہ میں قیام نہیں کریں گے۔ 
۶۔ 	آپؐ اور آپؐ کے اصحاب نیام میں بند تلواروں کے علاوہ کوئی جنگی ہتھیار ساتھ نہیں لائیں گے۔ 

صلحِ حدیبیہ پر حضرت عمرؓ کا رد عمل
	اس معاہدہ پر سب سے سخت رد عمل حضرت عمرؓ نے ظاہر کیا۔ انہوں نے رسول اللہ ﷺ کے پاس جٍا کر عرض کیا: یا رسول اللہ، کیا ہم سچے دین پر اور کافر جھوٹے دین پر نہیں ہیں۔ آپؐ نے فرمایا: کیوں نہیں۔ پھر انہوں نے کہا: کیا ہم میں سے جو مارا جائے وہ جنت میں نہیں جائے گا اور ان میں سے جو مارے جائیں وہ جہنم میں نہیں جائیں گے ؟ آپؐ نے فرمایا: کیوں نہیں۔ حضرت عمرؓ نے کہا: پھر کیوں ہم دین پر دھبہ لگائیں اور لوٹ جائیں جب کہ ابھی اللہ تعالیٰ نے ہمارا اور ان کا فیصلہ نہیں کیا۔ رسول اللہ ﷺ نے فرمایا۔ یا ابن الخطابانی رسول اللہ ولن یضیّعنی اللہ ابدا (اے خطاب کے بیٹے ! میں اللہ کا رسول ہوں۔ وہ مجھ کو کبھی تباہ نہیں کرے گا)۔ یہ سن کر حضرت عمرؓ چلے گئے، مگر غصہ کے مارے صبر نہ ہو سکا، چنانچہ حضرت ابوبکر صدیقؓ کے پاس جٍا کر ان سے کہا ’’اے ابو بکرؓ ! کیا ہم حق پر اور وہ باطل پر نہیں ہیں ؟ ابو بکرؓ نے کہا: کیوں نہیں۔ انہوں نے کہا: پھر کیوں ہم اپنے دین کا نقصان کریں اور لوٹ جائیں جب کہ ابھی ہمارا اور ان کا فیصلہ اللہ تعالیٰ نے نہیں کیا۔ ابو بکرؓ نے کہا ’’یا ابن الخطاب انہ رسول اللہ ﷺ ولن یضیّعہ اللہ ابدا‘‘ (اے خطاب کے بیٹے، آپؐ اللہ کے رسول ہیں، اللہ ان کو کبھی تباہ نہیں کرے گا)۔ پھر رسول اللہ ﷺ پر وحی نازل ہوئی جس میں فتح کا ذکر تھا اور اس سے مراد فتحِ مکہ ہے۔ امام زہری نے کہا : رسول اللہ ﷺ حدیبیہ سے واپس آتے ہوئے جب مکہ اور مدینہ کے درمیان پہنچے تو ان پر سورۂ فتح نازل ہوئی ۵؎ جس میں یہ خوش خبری دی گئی: 
 إِنَّا فَتَحْنَا لَکَ فَتْحاً مُّبِیْناً لِیَغْفِرَ لَکَ اللَّہُ مَا تَقَدَّمَ مِن ذَنبِکَ وَمَا تَاَخَّرَ وَیُتِمَّ نِعْمَتَہُ عَلَیْْکَ وَیَہْدِیَکَ صِرَاطاً مُّسْتَقِیْماً  وَیَنصُرَکَ اللَّہُ نَصْراً عَزِیْزاً  (الفتح :۱-۳)
اے نبی، ہم نے تم کو کھلی فتح عطا کر دی، تاکہ اللہ تمہاری اگلی پچھلی ہر کوتاہی سے درگزر فرمائے اور تم پر اپنی نعمت کی تکمیل کر دے اور تمہیں سیدھا راستہ دکھائے اور تم کو زبردست نصرت بخشے۔ 
	آپؐ نے حضرت عمرؓ کو بلا بھیجا اور یہ سورہ پڑھائی۔ انہوں نے عرض کیا: یا رسول اللہ، یہ صلح ہمارے لیے فتح ہے ؟ آپؐ نے فرمایا: ہاں، تب وہ خوش ہو گئے اور لوٹ آئے۔۶؎
	بظاہر دیکھنے میں یہ ایک پسپائی تھی، مگر اللہ تعالیٰ نے اس میں جو حکمت پوشیدہ کر رکھی تھی وہ مکہ کی فتح عظیم کی شکل میں نمودار ہوئی۔ صحابہ کرامؓ کی مایوسی کو اللہ تعالیٰ نے ایک خوش خبری میں تبدیل کر دیا۔ چنانچہ رسول اللہﷺ فتح مکہ کے موقع پر سورۂ فتح تلاوت کرتے رہے۔ صحیح مسلم کی روایت ہے :
عن عبد اللہ بن مغفل رضی اللہ عنہ قال رایت رسول اللہﷺ یوم فتح مکۃ علی ناقتہ یقرأ سورۃ الفتح قال فقرأ ابن مغفل ورجع، قال معاویۃ لو لا الناسُ لاخذتُ لکم بذلک الذی ذکرہ ابن مغفل عن النبی ﷺ۔۷؎
عبد اللہ بن مغفلؓ نے کہا: میں نے رسول اللہ ﷺ کو فتح مکہ کے دن اپنی اونٹنی پر سوار سورۃ الفتح پڑھتے ہوئے دیکھا اور انہوں نے یعنی ابن مغفلؓ نے آواز دہراتے ہوئے پڑھا۔ معاویہ نے کہا اگر لوگ نہ ہوتے تو میں بھی ویسی ہی قراء ت شروع کرتا جیسے ابن مغفل نے نبی ﷺ سے ذکر کیا۔ 

صبر و برداشت کا ثمر
	صلح حدیبیہ بظاہر ایک طاقتور ظالم قوت کے ساتھ مظلوم اور لاچار کی صلح نظر آتی ہے، مگر رسول اللہ ﷺ کے صبرو تحمل، حکمت و فراست اور اللہ پر کامل یقین نے اس کے اندر سے خیر کی راہ نکال لی۔ 
	جس وقت معاہدے کی شرائط طے ہو رہی تھیں اس وقت سہیل بن عمرو کے اپنے بیٹے ابو جندلؓ، جو مسلمان ہو چکے تھے اور کفار مکہ نے ان کو قید کر رکھا تھا، کسی نہ کسی طرح بھاگ کر حضورؐ کے کیمپ میں آ پہنچے۔ ان کے پاؤں میں بیڑیاں اور جسم پر تشدد کے نشانات تھے۔ انہوں نے آپؐ سے فریاد کی کہ مجھے اس حبسِ بے جا سے نجات دلائی جائے۔ صحابہ کرامؓ کے لیے بھی ان کے یہ حالات دیکھ کر ضبط کرنا مشکل ہو گیا تھا۔ مگر سہیل بن عمرو نے کہا کہ صلح نامہ کی تحریر چاہے مکمل نہ ہوئی ہو مگر شرائط تو ہمارے اور آپ کے درمیان میں طے ہو چکی ہیں، اس لیے اس لڑکے کو میرے حوالے کیا جائے۔ رسول اللہ ﷺ نے اس کی حجت تسلیم کی اور ابو جندلؓ کو ان کے باپ کے حوالے کر دیا اور وہ ابو جندلؓ پر تشدد کرتے ہوئے قریش کی طرف لے گیا۔ ادھر ابو جندلؓ نے بلند آواز سے چیخنا شروع کر دیا کہ اے مسلمانوں کے گروہ! کیا میں مشرکوں کی طرف واپس جا سکتا ہوں جو میرے دین کو برباد کر دیں ؟ رسول اللہ ﷺ نے فرمایا: ’’ابو جندل!صبر سے کام لو اور ثواب کا خیال رکھو۔ اللہ تمہارے لیے اور ان کمزور مسلمانوں کے لیے جو تمہارے ساتھ ہیں، کشادگی کا راستہ پیدا کر دے گا۔ ہم نے اپنے اور اس قوم کے درمیان صلح کا معاہدہ کر لیا ہے اور اس پر ہم نے بھی اور انہوں نے بھی اللہ سے عہد کر لیا ہے، ہم یہ عہد کسی طرح بھی توڑنے کے لیے تیار نہیں ‘‘۔ ۸؎

ظالمانہ معاہدہ سے ظالم خود دست بردار ہوتا ہے 
	معاہدۂ حدیبیہ کو قریش اپنی کامیابی اور مسلمانوں کی ناکامی سمجھتے تھے، مگر اللہ نے اس سے مختلف نتیجہ برآمد کیا۔ قریش نے اس کو اپنی جیت سمجھا کہ مکہ سے بھاگ کر مدینہ جانے والوں کو واپس کر دیا جائے گا اور مدینہ سے بھاگ کر مکہ جانے والوں کو واپس نہ کیا جائے گا، مگر تھوڑی ہی مدت گزری تھی کہ یہ معاملہ بھی قریش پر الٹا پڑا۔ 
	صلح کے کچھ دنوں بعد مکہ سے ایک مسلمان ابو بصیر، جنہیں مکہ میں روک لیا گیا تھا، قریش کی قید سے بھاگ نکلے اور مدینہ پہنچ گئے۔  قریش نے ان کی واپسی کے لیے دو آدمیوں کو رسول اللہ ﷺ کے پاس بھیجا۔ یہ دونوں قریش کا مکتوب لے کر رسول اللہ ﷺ کی خدمت میں آئے۔ آپ ﷺ نے ابو بصیر سے فرمایا: ’’ابو بصیر! ہم نے قوم (قریش) سے جو عہد کیا ہے وہ تمہیں معلوم ہے۔ ہمارے دین میں عہد شکنی کی کوئی گنجائش نہیں۔ اللہ تمہارے لیے اور تمہارے ساتھ دوسرے کم زور مسلمانوں کے لیے کشادگی کی کوئی راہ پیدا کر دے گا اور کوئی نہ کوئی مفر نکلے گا، اس لیے تم اپنی قوم کے پاس واپس چلے جاؤ‘‘۔ ابو بصیرؓ نے عرض کیا: ’’یا رسول اللہ، کیا آپؐ مجھے مشرکوں کے پاس واپس بھیج رہے جو میرا دین برباد کر دیں گے۔ آپ ؐ نے فرمایا: ’’ابو بصیر! تم واپس جاؤ، اللہ تعالیٰ عن قریب تمہارے لیے اور تمہارے ساتھ دوسرے کم زور مسلمانوں کے لیے کوئی نہ کوئی کشادگی اور بچاؤ کی راہ نکالے گا‘‘۔ رسول اللہ ﷺ کا جو اب سن کر انہوں نے سر تسلیم خم کر دیا اور ان کے ساتھ ہولیے۔ یہاں تک کہ جب وہ ذوالحلیفہ پہنچے تو بہانہ بنٍا کر ان دو میں سے ایک کو قتل کر دیا اور دوسرا بھاگ نکلا۔ 
	پھر ابو بصیر یہاں سے نکل کر بحر احمر کے کنارے واقع جزیرۃ العرب کی مغربی ساحلی شاہراہ پر واقع عیص کے مقام پر پہنچ گئے۔ یہ وہ مقام تھا جہاں سے قریش تجارت کے لیے شام جایا کرتے تھے۔ مکہ کے مجبور و مظلوم مسلمانوں کو بھی یہ خبر پہنچ گئی اور وہ بھی ایک ایک کر کے عیص میں ابو بصیر سے آ کر ملنے لگے۔ اس طرح ستر افراد وہاں جمع ہو گئے اور انہوں نے قریش کے قافلوں کو تنگ کرنا شروع کر دیا۔ قریش کے جس فرد کو بھی پا لیتے اس کو قتل کیے بغیر نہ چھوڑتے اور جو بھی قافلہ ان کے پاس سے گزرتا اس کو لوٹ لیتے۔ 
	بالآخر عاجز آ کر قریش نے رسول اللہ ﷺ کے پاس اپنی قرابت داری کا واسطہ دے کر درخواست کی کہ ان مسلمانوں کو جو انہیں تنگ کیے ہوئے ہیں، اپنے پاس بلٍا کر جگہ دیں ہمیں ان کی کوئی ضرورت نہیں، چنانچہ آپؐ نے انہیں مدینہ واپس بلالیا۔ ۹؎
	اس طرح حدیبیہ کے معاہدے کی یہ ظالمانہ شرط ظالموں کے اپنے ہاتھوں ساقط ہو گئی۔ 

صلح حدیبیہ کے دور رس نتائج
	دوسری اہم بات یہ ہے کہ یہ واقعہ صلح حدیبیہ کے بعد پیش آیا جس کو اللہ تعالیٰ نے فتح قریب سے تعبیر کیا۔ اس سلسلہ میں ابن ہشام زہری کے حوالہ سے لکھتے ہیں :
	’’صلح حدیبیہ سے پہلے اسلام میں اتنی بڑی کوئی فتح حاصل نہیں ہوئی۔ جہاں بھی ایک دوسرے سے دوچار ہوتے، جنگ ہو کر رہتی تھی۔ لیکن جب یہ مصالحت ہوئی تو جنگ روک دی گئی، لوگ ایک دوسرے سے مامون ہو گئے اور میل ملاقات کرنے لگے۔ باہم گفت و شنید اور تبادلہ خیالات ہونے لگا۔ اس کا نتیجہ یہ ہوا کہ اگر کوئی شخص اسلام کے بارے میں بات کرتا اور اس کی سمجھ میں کوئی چیز آ جاتی تو وہ اسلام میں داخل ہوئے بغیر نہیں رہ سکتا تھا۔ ا س سے پہلے مسلمانوں کی جو تعداد تھی اس کے مساوی بلکہ اس سے زیادہ لوگ ان دو برسوں میں داخلِ اسلام ہوئے۔ 
	ابن ہشام نے کہا : زہری کے قول کے لیے دلیل یہ ہے کہ بقول جابرؓ بن عبد اللہ صلح حدیبیہ کے موقع پر رسول اللہ ﷺ اپنے ساتھ ایک ہزار چار سو آدمی لے کر نکلے تھے، مگر آپؐ دو سال کے بعد مکہ فتح کرنے نکلے تو آپ کے ساتھ دس ہزار جاں باز تھے۔ ۱۰؎

فتحِ مکہ : جنگ برائے امن کے لازوال نقوش
	ہجرت کے بعد کے طویل آٹھ سالوں تک قریشِ مکہ نے رسول اللہ ﷺ اور آپؐ کے اصحابؓ کو چین سے زندگی گزارنے نہ دی۔ جب اللہ نے ان پر فتح حاصل کرنے کا موقع دیا تو رسو ل اللہ ﷺ نے ان کے ساتھ رواداری کا جو سلوک فرمایا وہ تاریخ کا یک جگمگاتا ہوا سنہرا باب ہے۔ دشمنوں کے ساتھ در گزر سے پیش آنے کی یہ مثال قیامت تک فاتحین کے لیے مشعل راہ ہے۔ 
	سنہ ۶ھ میں کفارِ مکہ اور رسول اللہ ﷺ کے درمیان حدیبیہ کے مقام پر جو معاہدۂ امن طے پایا تھا اس میں ایک شرط یہ تھی کہ جو شخص یا قبیلہ رسول اللہ ﷺ کے عہد میں شامل ہونا چاہے شامل ہو جائے اور جو قریش کے عہد میں شامل ہونا چاہے ان کے ساتھ شامل ہو جائے۔ اس شرط کے نتیجے میں قبیلۂ بنو بکر قریش کے عہد میں اور قبیلۂ بنو خزاعہ رسول اللہ ﷺ کے عہد میں شامل ہو گئے۔ مگر قریش نے عہد شکنی کی اور قبیلۂ بنو خزاعہ کے قتل میں قبیلۂ بنو بکر کی حمایت کی۔ رسول اللہ ﷺ کو جب قریش کی اس عہد شکنی کی خبر ہوئی تو آپؐ نے قریش پر فوج کشی کا عزم فرمایا۔ قریش نے یہ مہم روکنے کی کوشش کی، مگر آپؐ اپنے عزم پر قائم رہے اور مکہ پر فوج کشی کی، جو فتح مکہ کا سبب بنی۔ ۱۱؎

فتح مکہ کے بعد
	آج تمام مجرم مفتوح حالت میں ہاتھ باندھے، سر جھکائے آپؐ کے سامنے کھڑے ہیں۔ ان مجرمین میں ہند بنت عتبہ بھی تھی جس نے جنگ احد کے موقع پر اپنی سہیلیوں کے ساتھ شہدائے کرام کے جسموں کے اعضاء کے ٹکڑے ٹکڑے کیے، مقتول شہدا کے کان، ناک کاٹے، یہاں تک کہ ان کے کٹے ہوئے ناک، بازو کا ہار بنایا اور خود اپنے کان کی بالیاں جبیربن مطعم کے غلام و حشی کو انعام کے طور پر دے دیں، جس نے حضرت حمزہؓ کو بے دردی سے شہید کیا تھا نیز اس نے حضرت حمزہؓ کا کلیجہ چیر کر نکالا اور چباڈالا۔ اس کے بعد اس نے ایک بلند چوٹی پر چڑھ کر انتہائی بلند آواز میں اپنے وہ اشعار پڑھے جو اس نے اپنے لشکر کی فتح اور صحابہ ؓ کی شہادت کی خوشی میں کہے تھے۔ ۱۲؎
	اب یہ تمام مجرمین منتظر تھے کہ ان کے ساتھ بھی اسی قسم کا سلوک کیا جائے گا یا اس سے بھی درد ناک ! مگر آپ ﷺ نے ان کے ساتھ در گزر کا جو سلوک فرمایا وہ اپنی مثال آپ ہے۔ اس موقع پر آپؐ نے جو خطبہ ارشاد فرمایا وہ انسانی تاریخ میں ایک سنگ میل کی حیثیت رکھتا ہے اور ہر طبقہ کے رہنماؤں کے لیے قیامت تک کے لیے قابل تقلید ہے۔ ایک چشم دید گواہ کی زبانی فتح مکہ کی تفصیل یوں ہے : 

3اہلِ مکہ سے خطاب
	حضرت قتادہ السدوسی اپنا مشاہدہ بیان کرتے ہوئے کہتے ہیں کہ ’’فتح مکہ کے دن رسول اللہ ﷺ کعبہ کے دروازے پر کھڑے ہوئے اور آپؐ نے فرمایا: ’’ایک اللہ کے سوا کوئی الہ نہیں۔ وہ ایک ہے، کوئی اس کا شریک نہیں، اس نے اپنا وعدہ پورا کیا۔ اس نے اپنے بندے کی مد د کی اور صرف اس نے مشرکین کی جماعت کو شکست دے کر بھگا دیا۔ سن لو، سوائے کعبہ کی خدمت اور حجاج کی آب رسانی کے، تمام مفاخر، تمام انتقاماتِ خون بہائے قدیم اور تمام خوں بہا سب میرے قدموں کے نیچے ہیں۔ جو شخص خطا سے مارا جائے اس کے عوض وہ دیت مقرر کی جاتی ہے جو کوڑے یا ڈنڈے سے عمداً مارنے کی دیت ہے۔ اور یہ دیت واجب ہے جس سے کوئی مفر نہیں اور وہ یہ ہے کہ چالیس حاملہ اونٹنیاں دی جائیں۔ اے قریش! اللہ نے نخوتِ جاہلیت کو تم سے دور کر دیا ہے۔ تم کو اسے قطعی ترک کر دینا چاہیے۔ تمام انسانوں کے باپ آدمؑ تھے اور آدمؑ کو اللہ نے مٹی سے بنایا ہے ‘‘۔ اس کے بعد آپؐ نے کلام اللہ کی یہ پوری آیت تلاوت فرمائی ’’یٰٓاَیُّہَا النَّاسُ اِنَّا خَلَقْنَا کُمْ مِنْ ذَکَرٍ وَّاُنْثی وَجَعَلْنَا کُمْ شُعُوْبًا وَّقَبَائِلَ لِتَعَارَفُوْا اِنَّ اَکْرَمَکُمْ عِنْدَ اللّٰہِ اَتْقَاکُمْ۔ الحجرات-۱۳ (اے لوگو، ہم نے تم کو مرد اور عورت سے پیدا کیا اور تم کو خاندانوں اور قبائل میں تقسیم کیا، تاکہ ایک دوسرے کو پہچانو۔ بے شک اللہ کے نزدیک تم میں سے سب سے زیادہ معزز وہ ہے جو سب سے زیادہ اللہ سے ڈرتا ہے ) اے قریش، اے اہلِ مکہ ! جانتے ہو کہ میں تمہارے ساتھ کیا سلوک کروں گا؟ انہوں نے یک زبان ہو کر کہا: ’’آپؐ اچھا ہی سلوک کریں گے۔ کیونکہ آپ ؐ شریف بھائی ہیں اور شریف بھائی کے بیٹے ہیں ‘‘۔ آپؐ نے فرمایا: اذہبو فانتم الطلقاء (اچھا جاؤ تم سب آزاد ہو)
	رسول اللہ ﷺ نے تمام اہل مکہ کو آزاد کیا، حالانکہ بزور شمشیر اللہ نے ان کو آپؐ کے لیے مسخّر کیا تھا اور وہ بمنزلہ فئے کے تھے۔ اسی وجہ سے اہل مکہ کو ’’طلقاء‘‘ (آزاد شدہ) کہا جاتا ہے۔ اب تمام لوگ اسلام لانے اور رسول اللہ ﷺ کی بیعت کرنے مکہ میں جمع ہوئے۔ عمرؓ بن خطاب آپؐ سے منبر پر ایک درجہ نیچے بیٹھے تھے، یہی لوگوں سے بیعت کراتے تھے اور اس اقرار پر کہ وہ حتی المقدور اللہ اور اس کے رسولؐ کی فرماں برداری کریں گے، بیعت کرتے تھے۔ 
	مردوں کی بیعت سے فارغ ہو کر آپؐ نے عورتوں سے بیعت لینا شروع کی۔ قریش کی عورتیں بھی بیعت کے لیے آئیں۔ ان میں ہند بنت عتبہ بھی تھی۔ اس نے اپنی اس حرکت کی وجہ سے جو حمزہؓ کے ساتھ احد میں کی تھی، چہرے پر نقاب ڈال رکھا تھا اور اپنی شکل چھپا رکھی تھی۔ اپنے اس جرم کی وجہ سے اس کو خوف تھا کہ رسول اللہ ﷺ اسے گرفتار کر لیں گے۔ 
	جب سب عورتیں آپؐ کے پاس بیعت کے لیے آئیں تو آپؐ نے ان سے فرمایا: اس اقرار کے ساتھ میری بیعت کرو کہ اللہ واحد کے ساتھ کسی کو شریک نہ بناؤ گی۔  ہند نے کہا: ’’آپؐ ہم سے ایسی بات کا اقرار لے رہے ہیں جس کا اقرار آپ نے مردوں سے نہیں لیا، مگر ہم اس کے لیے تیار ہیں ‘‘۔ رسول اللہ صلی اللہﷺ نے فرمایا:
	’’اور اس بات کا عہد کرو کہ چوری نہ کرو گی‘‘۔ ہند نے کہا: ’’ابو سفیان کے مال سے البتہ تھوڑا بہت جو مجھے مل جاتا تھا، میں لے لیتی تھی، میں نہیں جانتی کہ وہ میرے لیے جائز ہے یا ناجائز‘‘۔ اس پر ابو سفیان نے جو وہاں موجود تھے کہا: ’’اب سے پہلے جو کچھ تم نے اس میں سے لیا ہے وہ تمہارے لیے حلال ہے ‘‘۔ اب رسول اللہ ﷺ نے پوچھا: ’’کیا تم ہند بنت عتبہ ہو‘‘؟ اس نے کہا : ہاں میں ہند بنت عتبہ ہوں۔ آپؐ میری گزشتہ خطائیں معاف فرما دیں۔ اللہ آپ کی خطائیں معاف فرمائے گا۔ رسول اللہﷺ نے فرمایا: ’’اور یہ اقرار کرو کہ زنا نہ کرو گی‘‘۔ ہند نے کہا: ’’یا رسول اللہ، کیا شریف خاتون زنا کرتی ہے ‘‘؟ آپؐ نے فرمایا: ’’اور یہ اقرار کرو کہ اپنی اولاد کو قتل نہ کرو گی‘‘۔ ہند نے کہا: ’’ہم نے چھوٹوں کو پال کر بڑا کیا تھا آپ ہی نے بدر میں ان کو قتل کر دیا۔ اب آپ جانیں اور وہ‘‘ اس جواب پر عمرؓ بن خطاب اس قدر ہنسے کہ بے قابو ہو گئے۔ رسول اللہ ﷺ نے فرمایا ’’اور یہ اقرار کرو کہ کسی پر بہتان نہ لگاؤ گی‘‘۔ ہند نے کہا: ’’بخدا بہتان بہت ہی بری اور ذلیل بات ہے اور بعض لوگوں سے درگزر کر دینا زیادہ فائدہ مند ہوا کرتا ہے ‘‘۔ آپؐ نے فرمایا: ’’اور اقرار کرو کہ میرے حکم کی خلاف ورزی نہ کرو گی‘‘۔ ہند نے کہا :’’ہم یہاں اس لیے نہیں آئے کہ کسی اچھی بات کے لیے آپؐ کے حکم کی خلاف ورزی کریں ‘‘۔ اب رسول اللہ ﷺ نے عمرؓ سے فرمایا: ’’ان سے بیعت لے لو‘‘، اور آپؐ نے ان کے لیے دعائے مغفرت کی۔ عمرؓ نے ان سے بیعت لے لی۔ 
	خود رسول اللہ ﷺ سوائے ان عورتوں کے جن کو اللہ نے آپؐ کے لیے حلال کیا تھا، یا جو آپؐ کی محرم تھیں، دوسری کسی غیر عورت سے مصافحہ نہ کرتے تھے اور نہ ہاتھ لگاتے تھے اور نہ کوئی غیر عورت آپؐ کو چھوتی تھی۔ 
	ابان بن صالح سے مروی ہے کہ عورتوں سے بیعت لینے کا طریقہ یہ تھا کہ پانی سے بھرا ہوا ایک برتن آپؐ کے سامنے رکھا ہوتا تھا۔ جب آپؐ ان سے اقرار کرواتے تو آپؐ اپنا ہاتھ پانی میں ڈالتے اور نکال لیتے، پھر عورتیں اس پانی میں ہاتھ ڈالتیں۔ پھر آپ فرماتے : جاؤ میں نے تم سے بیعت کر لی‘‘۔ ۱۳؎
	یہ تھی دشمنوں پر فتح حاصل کرنے کے باوجود در گزر اور رحمت کا سلوک جس کی مثال تاریخ انسانیت میں مفقود ہے۔ ایک دشمن عورت کے ساتھ آپؐ کا مکالمہ بھی آنے والے زمانہ کے انسانوں کے لیے قابل تقلید ہے۔ 

کعبۃ اللہ کی عظمت کی بحالی
	فتح مکہ کے موقع پر آپؐ نے مکہ کی اس عظمت کو قیامت تک کے لیے بحال فرمایا جو اپنا مقام کھو  چکی تھی۔ اس موقع پر آپؐ نے جو خطبہ ارشاد فرمایا اس سے تا قیامت انسانیت کو رہنمائی ملتی رہے گی۔ آپؐ نے فرمایا:
یٰایّہا الناسُ ! انّ اللہ حرّم مکّۃ یوم خلق السمٰوٰت والارض فہی حرام من حرام  الٰی یوم القیامۃ فلا یحلُّ لامرئ یومن باللہ والیوم الآخر، ان یسفک فیہا دما ولا یعضد فیہا شجرا۔ لم تحلل لا حد کان قبلی ولا تحلّ لا حد یکون بعدی، ولم تحلل لی الاّ ہٰذہ الساعۃ غضبا علی اہلہا، اَلا، ثم قد رجعت کحرمتہا بالامس، فلیبلغ الشاہد منکم الغائب،  فمن قال لکم ان رسول اللہ (قد)قاتل فیہا فقولوا، انَّ اللہ قد اَحلّہا لرسولہ ولم یحللہا لکم، یا معشر خزاعۃ  ارفعوا ایدیکم عن القتل فلقد کثر القتل ان نفع، لقد قتلتم قتیلا لاُدینَّہ فمن قُتِل بعد مقامی ہٰذا فاہلہ بخیر النظرین ان شاؤا فدم قاتلہ، وان شاء وا فعقلہ۔ ۱۴؎
اے لوگو! اللہ تعالیٰ نے جس دن زمین و آسمان پیدا کیے، اسی دن مکہ کو حرمت کی جگہ قرار دیا، پس وہ اس وقت سے برابر حرمت کی جگہ چلا آ رہا ہے اور قیامت تک اسی طرح محرم رہے گا، لہذا کسی بھی ایسے آدمی کے لیے جو اللہ اور یوم آخرت پر ایمان رکھتا ہے، یہ بات جائز نہیں کہ مکہ میں کسی کا خون بہائے یا اس کا کوئی درخت کاٹے، مجھ سے پہلے کسی بھی شخص کے لیے مکہ حلال نہیں ہوا اور نہ میرے بعد آنے والے کسی شخص کے لیے حلال ہو گا، میرے لیے بھی حلال نہیں ہوا، ہاں صرف اس وقت کے لیے محض اس وجہ سے حلال کر دیا گیا کہ اہل مکہ پر اللہ کو اظہار غضب مقصود تھا، سن لو! اس وقت کے بعد اس کی حرمت کل کی طرح پھر لوٹ آئی۔ لہذا تمہیں چاہیے کہ جو بھی یہاں موجود ہے اور میری یہ بات سن رہا ہے، وہ حقیقت کو ہر اس شخص تک پہنچا دے جو یہاں موجود نہیں۔ پس تم سے جو شخص یہ کہے کہ رسول اللہ ﷺ نے مکہ میں قتال کیا تھا اس سے کہہ دو کہ اللہ تعالیٰ نے صرف اپنے رسولؐ کے لیے اسے حلال کیا تھا، تمہارے لیے حلال نہیں کیا۔ اے گروہ خزاعہ اب قتل سے اپنے ہاتھ اٹھا لو، قتل بہت ہو چکا ہے، اس میں کوئی نفع نہیں۔ تم نے ایک آدمی کو قتل کیا ہے، میں اس کی دیت دوں گا۔ میرے اس قیام کے بعد جو قتل کیا جائے تو مقتول کے ورثاء کو دو چیزوں میں اختیار ہو گا اگر وہ چاہیں تو قصاص لے لیں اور چاہیں تو خون بہا لے لیں۔ 
	خطبہ سے فارغ ہونے کے بعد آپؐ نے بنو خزاعہ کے قتل ہوئے شخص کا خون بہا ادا فرمایا۔ ۱۵؎ 

یومِ فتح یومِ وفا ہے 
	خانۂ کعبہ کو بتوں سے پاک کرنے کے بعد آپ ؐ نے خانۂ کعبہ کا طواف فرمایا۔ طواف ختم کرنے کے بعد عثمان بن طلحہ کو بلایا اور ان سے کعبہ کی کنجی لے لی اور دروازہ کھولنے کا حکم دیا۔ دروازہ کھولا گیا تو آپؐ کعبہ کے اندر داخل ہوئے اور وہاں اپنے آباء و اجداد کی تصویریں دیکھیں۔ آپؐ نے تصویروں کو مٹانے کا حکم دیا۔ پھر آپؐ نے دروازے کے سامنے دیوار کی طرف رخ کر کے کھڑے ہو کر نماز پڑھی۔ 
	خانۂ کعبہ کو بتوں سے پاک کرانے کے بعد آپؐ مسجد میں بیٹھ گئے اور حضرت علیؓ آپؐ کے پاس کھڑے ہو گئے۔ کنجی ان کے ہاتھ میں تھی۔ آپؐ نے دریافت کیا: عثمان بن طلحہ کہاں ہیں ؟ انہیں بلایا گیا۔ آپؐ نے فرمایا’’ ہاک مفتاحک یا عثمان، الیوم یوم برّووفاء‘‘(اے عثمان، یہ لو اپنی کنجی۔ آج نیکی اور وفاکا دن ہے )۔ 
	حضرت عثمان بن طلحہؓ اس واقعہ کویوں بیان کرتے ہیں : ’’ہم زمانۂ جاہلیت میں پیر اور جمعرات کو کعبۂ مشرفہ کو کھولتے تھے۔ ایک دن رسول اللہ ﷺ تشریف لائے۔ آپؐ لوگوں کے ہمراہ کعبہ میں داخل ہونا چاہتے تھے، اس وقت میں نے آپ کو برا بھلا کہا اور سختی سے پیش آیا، لیکن آپؐ نے حلم و برد باری اختیار کی اور فرمایا: ’’اے عثمان شاید تو دیکھے گا کہ ایک دن یہ کنجی میرے ہاتھ میں ہو گی اور میں جسے چاہوں گا دوں گا‘‘۔ میں نے کہا ! تو اس دن قریش ہلاک ہو چکے ہوں گے ؟ آپؐ نے فرمایا! نہیں، بلکہ یہ اس دن عزت مند اور آباد ہوں گے۔ پھر آپؐ کعبہ میں داخل ہو گئے۔ میرے دل میں یہ بات اٹک کر رہ گئی  اور میں اس وقت سمجھ گیا کہ یہ کام اسی طرح ہو گا جیسے آپؐ نے فرمایا ہے۔ جب فتح کا دن آیا تو آپؐ نے فرمایا: اے عثمان کنجی لاؤ۔ میں لے کر حاضر ہوا۔ آپؐ نے اسے میرے ہاتھ سے لے لیا اور پھر واپس کر دی اور فرمایا: ’’اسے لے لو، ہمیشہ کے لیے نسلاً بعد نسلاً۔ ظالم کے سوا کوئی اسے تم سے نہ چھینے گا، اے عثمان اللہ نے تمہیں اپنے گھر کا امین بنایا ہے، اس لیے اس گھر سے جو آئے نیکی کے ساتھ کھاؤ‘‘۔ پھر مجھے مکہ میں ہجرت سے پہلے آپؐ کا قول یاد آ گیا کہ ’’شاید تو دیکھے گا یہ کنجی میرے ہاتھ میں ہو گی اور جسے میں چاہوں گا دوں گا‘‘۔ میں نے عرض کیا: ہاں ! میں گواہی دیتا ہوں کہ آپؐ اللہ کے رسول ہیں۔ ۱۶؎

قانون کی بالا دستی
	فتح مکہ کے موقع پر آپؐ نے دو ٹوک انداز میں قانون کی بالا دستی کا اعلان ہی نہیں کیا، بلکہ قانون کی نظر میں مساوات انسانیت کو بھی قائم فرمایا۔ اس موقع پر قبیلۂ مخزوم کی فاطمہ نامی ایک خاتون نے کسی کا زیور چوری کیا تو سزا سے بچنے اور خاندانی شرافت کی ساکھ قائم رکھنے کی خاطر اس کے قبیلے کے لوگ آپؐ کے محبوب و مقرب ساتھی حضرت اسامہ بن زیدؓ کے پاس سفارش کے لیے پہنچے۔ جب انھوں نے آپؐ سے اس کی سفارش کی تو غصہ سے آپؐ کا چہرۂ مبارک سرخ ہو گیا اور ان سے مخاطب ہو کر فرمایا: اتکلمنی فی حد من حدود اللہ؟ (کیا تم اللہ کی مقرر کی ہوئی سزاؤں میں سفارش کرتے ہو؟) اس کے بعد شام کے وقت آپؐ خطبہ کے لیے کھڑے ہوئے اور حمد و ثنا کے بعد فرمایا:
اما بعد فانما اہلک الناس قبلکم انہم کانو اذا سرق فیہم الشریف ترکوہ واذا سرق فیہم الضعیف اقاموا علیہ الحد والذی نفس محمد بیدہ لو ان فاطمۃ بنت محمد سرقت لقطعت یدہا‘‘ ۱۷؎
اما بعد، تم سے پہلے کے لوگ اس وجہ سے تباہ ہو گئے کہ جب ان میں کوئی بڑا آدمی چوری کرتا تو اس کو چھوڑ دیتے اور جب کوئی کم زور آدمی چوری کرتا تو اس کو فوراً سزا دیتے۔ قسم اس ہستی کی جس کے ہاتھ میں میری جان ہے، اگر فاطمہ بنت محمدؐ بھی چوری کرتی تو میں اس کا ہاتھ کاٹ ڈالتا۔
	اس کے بعد آپؐ نے اس عورت کا ہاتھ کاٹنے کا حکم دیا۔ آپؐ کے اس عمل سے اسلام میں ہمیشہ کے لیے غیر قانونی سفارش ممنوع قرار پائی اور قانون بلا تفریق رنگ و  نسل، مذہب و عقائد، اشرف، اطرف، امیر و غریب سب کے لیے مساوی قرار پایا۔


فاتح افواج کے لیے اعلان
	مکہ میں فاتحانہ قدم رکھتے ہوئے آپؐ نے اپنے سپہ سالاروں اور افواج کو جو حکم دیا وہ تا قیامت فاتحین کے لیے مشعل راہ ہے۔ آپؐ نے اعلان فرمایا:
من دخل دار ابی سفیان فہو آمن من دخل دار حکیم فہو آمن ومن دخل المسجد فہو آمن ومن اغلق بابہ وکف یدہ فہو آمن ۱۸؎
جو شخص ابو سفیان کے گھر داخل ہو اس کو امن ہے  اور جو حکیم کے گھر میں داخل ہو وہ مامون ہے اور جو شخص مسجد میں داخل ہو وہ بھی مامون ہے اور جو شخص اپنا دروازہ بند کر لے اور لڑائی سے دست کش ہو جائے وہ بھی مامون ہے۔ 

فاتح افواج کو ہدایت
	ابن اسحاق اور بلاذری کے مطابق رسول اللہ ﷺ نے مکہ مکرمہ میں فاتحانہ داخل ہوتے ہوئے افواج کو حکم دیا کہ وہ مختلف راستوں سے داخل ہوں اور ان احکام کی پابندی کریں :
	۱-	جو شخص ہتھیار پھینک دے اسے قتل نہ کیا جائے۔
	۲-	جو شخص خانۂ کعبہ کے اندر پہنچ جائے اسے قتل نہ کیا جائے۔
	۳-	جو شخص اپنے گھر کے اندر بیٹھا رہے اسے قتل نہ کیا جائے۔
	۴-	جو شخص ابو سفیان کے گھر میں داخل ہو جائے اسے قتل نہ کیا جائے۔
	۵-	جو شخص حکیم بن حزام کے گھر میں داخل ہو جائے اسے قتل نہ کیا جائے۔
	۶-	بھاگ جانے والے کا تعاقب نہ کیا جائے۔
	۷-	زخمی کو قتل نہ کیا جائے۔
	۸-	اسیروں کو قتل نہ کیا جائے۔ ۱۹؎
***
حواشی و مراجع
۱؎	ابن ہشام، سیرۃ النبی، المکتبۃ التجاریۃ الکبری، مصر، ۱۹۳۷، ۳/۳۵۵-۳۵۶
۲؎	ابن ہشام، ۳/۳۶۳-۳۶۴
۳؎	ابن ہشام، ۳/۳۶۶
۴؎	الطبری، ابو جعفر محمد بن جریر، الجزء الثانی، موسسۃ العلمی للمطبوعات،بیروت،  ۱۹۷۹ء، الجزء الثانی، ص ۲۸۱-۲۸۲
۵؎	ابن ہشام، ۳/۳۶۹
۶؎	ابن ہشام
۷؎	صحیح مسلم، کتاب الجہاد والسیر، باب صلح حدیبیہ
۸؎	ابن ہشام، ایضاً، ص۳۶۷
۹؎	ایضاً، ص۳۷۲-۳۷۳
۱۰؎	ایضاً، ص۳۷۲
۱۱؎	ایضاً، ۴/۳-۱۴
۱۲؎	ایضاً، ۳/۴۱
۱۳؎	الطبری، ایضاً، ص۳۳۷-۳۳۸
۱۴؎	ابن ہشام، ۴/۳۵-۳۶
۱۵؎	ایضاً، ص۳۶
۱۶؎	ابن قیم لجوزیۃ، زاد المعاد فی ھدی خیر العباد، الجزء الثالث، بیروت، دار الفکر، الطبعۃ الثانیۃ، ۱۹۹۸ء، ص۳۵۴-۳۵۶
۱۷؎	بخاری، کتاب المغازی، باب ۵۲۳، حدیث نمبر ۱۴۳۶
۱۸؎	ابن ہشام، ۴/۲۳-۲۴
۱۹؎	البلاذری، احمد بن یحییٰ بن جابر، فتوح البلدان، اردو ترجمہ، سید ابو الخیر مودودی، کراچی، نفیس اکیڈمی طبع سوم، جنوری ۱۹۸۶ء، ص ۴۸۱-۴۸۷
٭٭٭



سیر و سوانح

شیخ شرف الدین یحییٰ منیری ۔ حیات اور خدمات کا ایک جائزہ

مولانا محمد شمیم اختر قاسمی

ہندوستان کا قدیم اور مردم خیز صوبہ ’بہار‘ اپنے ابتدائی مسلم دور سے ہی علما،صوفیا اور مشائخ کا مرکز رہا ہے۔یہیں کے ایک مشہور صوفی خضر پارہ کی شہرت ہندوستان کے مغربی علاقہ تک پہونچی ہوئی تھی،جن سے بعض روایات کے مطابق حضرت نظام الدین اولیا(م۷۲۵ھ/ ۱۳۲۵ئ) نے بھی استفادہ کیا۔سلطان ناصرالدین محمود (۶۳۹ھ/ ۱۲۴۶- ۶۶۴ھ/۱۲۶۶ئ) کے دور میں بہار پورے بر صغیر کے علما و صوفیا  کا عقیدت گاہ بن گیا۔ یہیں مخدوم شرف الدین یحییٰ منیری کی ولادت ہوئی، جن کی مساعی اور مجتہدانہ بصیرت سے اس خطے میں تصوف کے فردوسی سلسلہ کی خوب اشاعت ہوئی اور بہار کے کونے کونے میں آپ کا فیض پہونچا۔

مختصر حالات زندگی
شیخ شرف الدین یحییٰ منیری بہار کی ریاست پٹنہ کے ایک گاوں ’منیر‘ میں جمعہ کے دن ۲۹؍ شعبان ۶۶۱ھ/۱۲۶۳ء میں پیدا ہوئے۔۱؎ آپ کے پردادا مولانا محمد تاج فقیہ اپنے زمانہ کے بڑے عا لم اور مشائخ کبار میں سے تھے۔وہ شام (بیت المقدس)  سے نقل مکانی کر کے ہندوستان آئے اور بہار کے ایک گاؤں ’ منیر‘ میں قیام پذیر ہوئے۔۲؎ آپ کے نانا شیخ شہاب الدین جگت جوت سہروردی سلسلہ کے مشائخ میں شمار کیے جاتے تھے۔کاشغر سے چل کر ہندوستان آئے اور موضع’ جٹھلی‘ میں قیام فرمایا جو پٹنہ سے تین میل کے فاصلہ پر ہے۔ان کی ایک بیٹی سے شیخ شرف الدین اور دوسری سے شیخ احمد چرم پوش جیسے نامور مشائخ پیدا ہوئے۔۳؎ آپ کی والدہ نے آپ کو کبھی بغیر وضو کے دودھ نہیں پلایا۔۴؎شیخ شرف الدین کے والد یحییٰ منیری بھی ایک صاحب علم اور صاحب ذوق بزرگ تھے۔ان کو عقیدت و ارادت مولانا تقی الدین عربی  سے حاصل تھی جو شیخ احمد دمشقی کے خلفا میں سے تھے۔   
شیخ کی ابتدائی تعلیم و تربیت گاؤں کے مکتب میں ہوئی۔عربی کی مبتدی کتابیں پڑھنے کے بعد شیخ شرف الدین شیخ ابو توامہ (م۷۰۰ھ/۱۳۰۰ئ)کے ہمراہ سنار گاؤں چلے گئے۔ وہیں آپ نے درسیات کی اعلیٰ کتابیں، کلام پاک،تفسیر، حدیث،فقہ اور علم کلام کے علاوہ علوم عقلی مثلاً منطق و فلسفہ اور ریاضی کی تعلیم حاصل کی اور تصوف کی کتابیں بھی ان سے پڑھیں۔۵؎ بعد فراغتِ تعلیم طویل عرصہ تک شیخ ابو توامہ کی خدمت میں رہے۔ انہیں کی لڑکی سے آپ کا نکاح ہوا۔۶؎ جن سے کئی اولادیں ہوئیں،مگر سوائے ایک کے سب بچے ایام طفولیت میں ہی فوت ہو گیے۔ تعلیم سے فراغت کے بعد اپنے استاذ اور مربی سے وطن جانے کی اجازت چاہی اور اپنے بیٹے ذکی، جو عمر میں بہت چھوٹے تھے، کو ساتھ لیا اور وطن پہنچے۔یہاں آنے سے پہلے ہی والد ماجد کا انتقال ہو گیا تھا۔اس لیے پہلے والد کی قبر کی زیارت کی،پھر والدہ کی خدمت میں حاضر ہوئے۔۷؎
چند مہینے ہی والدہ کی خدمت میں گزارے تھے کہ مرشد کی تلاش میں ۶۹۰ھ/ ۱۲۹۱ء کے اواخر میں اپنے بیٹے ذکی الدین کو والدہ کے حوالے یہ کہہ کر کہ ’’ذکی کو شرف الدین کی جگہ سمجھیے ‘‘ دہلی کے سفر پر نکل گیے۔اس سفر میں آپ نے اپنے بھائی شیخ جلیل کو ساتھ کر لیا۔دہلی پہنچ کر متعدد مشائخ کرام کے آستانوں پر حاضر ہوئے۔ حضرت نظام الدین اولیا سے بھی ملاقات کی اور ان کی صحبت اختیار کرنا چاہی، مگر انہوں نے یہ کہہ کر لوٹا دیا کہ ’’ایک شاہین بلند پرواز ہے،لیکن ہمارے جال کی قسمت میں نہیں ہے۔‘‘۸؎ پھر آپ پانی پت شیخ بو علی قلندر کی خدمت میں پہونچے، انہوں نے بھی اس جملے کے ساتھ کہ ’’شیخ است اما مغلوب حال است بہ تربیت دیگرے نمی پرداز‘‘۹؎(شیخ ہیں لیکن مغلوب الحال،دوسروں کی تربیت نہیں کر سکتے۔) واپس کر دیا۔ چارو ناچار دوبارہ دہلی لوٹ آئے۔اپنے بھائی شیخ جلیل کے اصرار پر شیخ نجیب الدین فردوسی کے آستانہ پر حاضر ہوئے۔ پہلی ہی ملاقات میں ان سے بے حد متاثر ہوئے۔کچھ وقت ان کی صحبت میں گزارا،پھر ان کے ہاتھ پر بیعت ہوئے اور شیخ نے یہ کہتے ہوئے کہ ’’برسوں سے تمہارے انتظار میں ایک امانت لیے بیٹھا ہوں جو تمہارے سپرد کرنی ہے ‘‘۱۰؎ خرقہ خلافت، شجرہ اور کچھ نصائح لکھ کر عنایت کیے اور اپنے وطن لوٹ جانے کو کہا۔ساتھ ہی یہ تاکید بھی کر دی کہ’’ راستہ میں کوئی ناگہانی خبر ملے تو لوٹ کر دہلی نہ آنا۔‘‘راستہ ہی میں مرشد کے انتقال کی خبر ملی،مگر حسبِ ہدایت انہوں نے اپنا سفر جاری رکھا۔ یہاں تک کہ منزل بہ منزل کوچ کرتے ہوئے اپنے وطن سے تیس کیلو میٹر ’بہیا‘ کے مقام پر پہونچے جو جنگلی علاقہ ہے۔وہیں آپ کو مور کی آواز سنائی دی تو دل میں ایک ہوک اٹھی اور صبر و ضبط کا یارا نہ رہا۔جنگل میں داخل ہوئے اور غائب ہو گئے۔شیخ جلیل اور قافلہ کے لوگوں نے آپ کو بہت تلاش کیا،کہیں پتہ نہ چلا۔بالآخر وہ لوگ لوٹ کر اپنے وطن چلے آئے اور شیخ کا عنایت کیا ہوا خلافت نامہ،نصیحت نامہ اور شجرہ ان کی والدہ کے حوالے کر دیا۔۱۱؎
اسی جنگل میں جہاں آدم زاد کا نام و نشان نہ تھا، انہوں نے ۱۲ سال زندگی گزاری اور یاد الٰہی و ذکر و فکر کو اپنا مشغلہ بنائے رکھا۔سخت مجاہدے کیے اور بڑی ریاضتیں کیں۔ وہاں سے راج گیر کے جنگل میں پہونچے جہاں لوگوں کی نظر آپ پر پڑی۔
نالندہ اور گیا کے جنگلات و کھنڈرات بدھ مذہب کے معتقدین کے لیے بڑی معنویت رکھتے ہیں۔اغلب ہے کہ وہاں ان کے اور شیخ کے درمیان مناظرے اور مکالمے بھی ہوئے ہوں گے۔ان معرکوں کے نتیجے میں اشاعتِ اسلام اور قبولِ اسلام کے واقعات کا رونما ہونا بعید نہیں۔ سید صباح الدین عبدالرحمن لکھتے ہیں :
’’اسی صحرا نوردی کے زمانہ میں بعض ہندو جوگیوں سے روحانی معرکے ہوئے جنہوں نے حضرت مخدوم الملک کے ہاتھ پر اسلام قبول کیا۔‘‘۱۲؎
 دھیرے دھیرے لوگوں کو معلوم ہونے لگا کہ شیخ شرف الدین خواجہ نجیب الدین فردوسی کے خلیفۂ خاص میں سے ہیں،تو آپ سے علمی و روحانی استفادہ کے لیے ان کی بھیڑ جمع ہونے لگی۔ وہ آپ سے تعلق قائم کرتے،دن بھر صحبت میں رہتے اور شام کو گھر لوٹ آتے۔اس سلسلے میں مکتوباتِ صدی میں یہ صراحت ملتی ہے :
’’راج گیر کو بہیا شریف سے قربت حاصل ہے۔اس لیے رفتہ رفتہ مخدوم جہاں کے راج گیر کے قیام کی خبر پھیل گئی اور لوگوں کا ہجوم بڑھنے لگا،تو آپ نے بدرجۂ مجبوری بہار شریف میں اقامت اختیار کر لی۔اس طرح درس و تدریس اور رشدو ہدایت کا سلسلہ جاری ہوا۔‘‘۱۳؎
راج گیر کے جنگل میں لوگوں کے پہونچنے کی خبر مولانا نظام الدین کو ہوئی جو خواجہ نظام الدین اولیا کے خلفا میں سے تھے،تو ان کے اندر بھی شیخ سے ملنے کا اشتیاق پیدا ہوا۔ وہ اپنے چند ہمراہیوں کے ساتھ شیخ سے ملے اور ان سے قلبی و روحانی سلسلہ قائم کیا۔ انہی حضرات کے اصرار پر شیخ شرف الدین ہر ہفتہ جمعہ کے دن شہر میں آنے لگے۔شہر کی جامع مسجد میں نماز پڑھتے،اس کے بعد کچھ دیر مولانا نظام الدین اور معتقدین کے ساتھ وقت گزارتے،پھر جنگل میں چلے جاتے۔بعد میں مریدین و متوسلین نے آپ سے زیادہ صحبت اور فیض حاصل کرنے کے لیے باہم مشورہ سے شہر سے باہر دو چھپر ڈال دیے، جہاں کچھ دیر ٹھہرتے،پھر جنگل کی طرف نکل جاتے۔اس طرح یہاں آپ کے ٹھہرنے کی مدت دن بہ دن بڑھتی گئی،کبھی ایک روز تو کبھی اس سے زیادہ یہاں ٹھہرنے لگے۔پھر مولانا نظام الدین نے صوبہ بہار کے گورنر مجدالملک کی اجازت سے یہاں پر ایک پختہ عمارت بنوا دی۔اب تو یہ جگہ ہمیشہ کے لیے مرجعِ خلائق بن گئی۔ان کے انتقال کے بعد یہیں مزار بنایا گیا،جو اب بھی موجو د ہے۔
اللہ تبارک و تعالیٰ نے آپ کو بڑی لمبی عمر سے نوازا اور ازدواجی زندگی سے بھی بہت جلد آزاد کر دیا۔وطن لوٹنے سے پہلے ہی اہلیہ محترمہ کا انتقال ہو گیا تھا۔اس لیے آپ نے عمر عزیز کا ایک بڑا اور قیمتی حصہ تربیتِ خلق اور رشد و ہدایت میں بسر کیا۔وفات تک یہی شغل رہا۔آپ کے تین اولادیں ہوئیں۔دو لڑکے تو ایام طفولیت ہی میں انتقال کر گیے۔ایک شاہ ذکی الدین بڑے ہوئے اور ان کی تربیت و پرداخت شیخ کی والدہ کے ہاتھوں ہوئی۔لیکن وہ بھی شیخ کی زندگی میں ہی وفات پا گئے۔جب  ان کی شادی ہو چکی تھی جس سے ایک لڑکی بھی تھی۔اس کا نکاح سید وحید الدین خواہر زادہ  شیخ نجیب الدین فردوسی سے ہوا تھا۔۱۴؎
شیخ شرف الدین کے مریدین و متوسلین کی تعداد بے شمار ہے۔ان کے انتقال کے بعد انہی خلفا و مریدین نے ان کی تعلیمات و ارشادات کو دوسروں تک پہنچایا اور سلسلۂ فردوسیہ کو پورے خطۂ بہار میں پھیلا کر اس سلسلہ کو ہندوستان میں زندہ و قائم رکھا،ورنہ شیخ نجیب الدین فردوسی کے بعد یہ ہندوستان میں بہت جلد دم توڑ دیتا اور کوئی اس کا نام لینے والا نہ ہوتا۔
۷۸۲ھ/۱۳۷۰ء بروز جمعرات بوقت عشا علم و عرفان کا یہ سورج ہمیشہ کے لیے غروب ہو گیا۔اس وقت آپ کی عمر ۱۲۱؍سال کی تھی۔آپ نے وصیت کی تھی کہ میرے جنازہ کی نماز وہی شخص پڑھائے جو صحیح النسب،تارک المملکت اور حافظ قر ات  سبعہ ہو۔چنانچہ یہ سعادت مخدوم اشرف جہانگیر رحمہ اللہ کو حاصل ہوئ،جو مخدوم سے حصول بیعت کی نیت سے یہاں آئے تھے،مگر وہ اس وقت پہونچے جب مخدوم عالم جاودانی کو رحلت فرما چکے تھے۔۱۵؎

علوم میں کامل دستگاہ
شیخ شرف الدین نے اپنی عمر کا ایک بڑا حصہ اپنے استاذ و مربی شیخ ابو توامہ کی خدمت میں گزارا۔اس عرصہ میں آپ نے ان سے متعدد علوم و فنون سیکھے اور پڑھے۔ خود بھی فضول چیزوں میں وقت صرف کرنے کے بجائے کتابوں کے مطالعہ میں لگے رہے۔ علوم ظاہری کی شاید ہی کوئی شاخ ایسی ہو جس سے آپ کا تعلق نہ ہو۔چنانچہ انہوں نے نہ صرف علوم باطنی میں لوگوں کو فیض پہنچایا، بلکہ علوم ظاہری کی بھی بڑے پیمانے پر تفہیم و اشاعت کی اور بالخصوص قرآن و حدیث،فقہ اور فلسفہ تو ان کی گفتگو میں رچے بسے رہتے تھے۔جیسا کہ سید ضمیر الدین لکھتے ہیں :
’’اگر تصوف کے ساتھ آپ کو انتساب نہ ہوتا تو نہایت سنہرے حروف میں آپ کا نام علمائے ظواہر کی فہرست میں درخشاں نظر آتا۔حدیث، فقہ،اصول تفسیر،کلام،  ادب،منطق،فلسفہ،ریاضی،ہیئت،ہندسہ کوئی فن لو، سب پر حاوی تھے،بلکہ اکثر میں پوری دستگاہ اور کامل تبحر تھا‘‘۔۱۶؎


تصنیفی خدمات
صوفیا کی تاریخ کا مطالعہ کیا جائے تو معلوم ہوتا ہے کہ بہت کم صوفیا ہیں جنہوں نے تصنیفی میدان میں کوئی اہم کارنامہ انجام دیا ہے۔زیادہ سے زیادہ ان کے مریدین اور عقیدت مندوں نے ان کے ملفوظات و ارشادات کو قلم بند کر دیا ہے۔شیخ شرف الدین یحییٰ منیری ایسے صاحبِ علم صوفی ہیں جو زبان کے دھنی تو تھے ہی، ساتھ ہی قلم کے بھی دھنی تھے۔یہی وجہ ہے کہ آپ کا شمار کثیر التصانیف صوفیا میں ہوتا ہے۔ سیرۃ الشرف میں آپ کی ۱۶ کتابوں کا ذکر ملتا ہے،ان میں مکتوبات و ملفوظات بھی شامل ہیں۔جن کے نام حسب ذیل ہیں :
’’مکتوبات صدی،مکتوبات دو صدی، مکتوبات بست وہست،اجوبہ،فوائد رکنی،ارشادالطالبین،ارشادات السالکین،رسالۂ مکیہ،معدن المعانی،لطائف المعانی، مخ المعانی، خوان پر نعمت،تحفۂ غیبی،ملفوظات زادسفر،عقائد شرفی،شرح آداب المریدین‘‘۔۱۷ ؎
 مولانا سید ابو الحسن علی ندوی نے رسالہ در طلب طالبان،فوائد مریدین، بحرالمعانی، صفرالمظفر،گنج لایفنیٰ اور مونس المریدین کا اضافہ کیا ہے۔ ۱۸؎ سید صباح الدین  عبدالرحمٰن نے بھی انہی کتابوں کے نام درج کیے ہیں۔۱۹؎

مکتوبات کی علمی و ادبی حیثیت
ان تمام تصنیفات اور مکتوبات و ملفوظات میں جو شہرت و قبولیت اور اہمیت شیخ کے مکتوبات کو حاصل ہوئی وہ کسی اور کتاب کے حصے میں نہ آ سکی۔ صدیاں گزر جانے کے بعد بھی مکتوباتِ صدی کی اہمیت اہل حال و قال کے نزدیک مسلّم ہے۔ یہ مکتوبات ۷۴۷ھ/ ۱۳۴۶ء میں قاضی شمس الدین کے نام لکھے گیے ہیں۔اس کتاب کی علمی و ادبی حیثیت کا تعین کرتے ہوئے مولاناسید ابوالحسن علی ندوی لکھتے ہیں :
’’حضرت مخدوم کی زندہ یادگار اور ان کے علوم و کمالات کا آئینہ ان کے مکتوب کا وہ نادر مجموعہ ہے جو نہ صرف اس عصر کی تصنیفات میں،بلکہ معارف و حقائق کے پورے اسلامی ذخیرہ میں خاص امتیاز رکھتا ہے۔ علم کی گہرائی،تحقیقات کی ندرت، مشکلات کی عقدہ کشائی،ذاتی تجربات،اذواق صحیحہ،مجتہدانہ علم و نظر،کتاب و سنت کے صحیح و عمیق فہم، مقام نبوت کی حرمت و عظمت کے بیان،شریعت کی حمایت اور وجد انگیز نکات اور شرعی لطائف کے اعتبار سے (ہمارے محدود علم میں ) پورے اسلامی کتب خانہ میں حضرت مخدوم کے مکاتیب اور مکتوبات امام ربانی کی نظیر نہیں آتی۔ان مکاتیب کے مطالعہ سے اندازہ ہوتا ہے کہ امت محمدیہ کے محققین و عارفین کے علم و فکر کی رسائی کن بلندیوں تک ہے اور انہوں نے معرفتِ الٰہی،ایمان و یقین،مشاہدہ و ادراک،تصفیۂ قلب و تزکیۂ نفس، روح کی لطافت و ذکاوت،اخلاق کی باریکیوں اور نفس انسانی کی کمزوریوں اور غلطیوں کی دریافت میں کہاں تک ترقیات و فتوحات حاصل کیں اور ان کی ذکاوت اور قوتِ فکریہ کے طائرِ بلند پرواز نے کن کن بلند شاخوں پر اپنا نشیمن بنایا اور کن کن فضاؤں میں پرواز کی‘‘۔۲۰؎ 
 اس کے بعد اس کی ادبی حیثیت پر روشنی ڈالتے ہوئے مولانا ندوی لکھتے ہیں :
’’علوم و معارف کے علاوہ یہ مکاتیب زور قلم،قوتِ بیانی اور حسنِ انشا کا بھی اعلیٰ نمونہ ہیں اور ان کے بہت سے ٹکڑے اس قابل ہیں کہ دنیا کے بہترین ادبی نمونوں میں شامل اور ’’ادبِ عالی‘‘ میں شمار کیے جائیں۔غرض اسی باطنی کیفیت،یقین و مشاہدہ،دعوت کے غلبہ، اہلِ عصر و اہلِ تعلق کو حقائق سے آگاہ کرنے اور منزل مقصود پر پہنچانے کے جذبہ،اخلاص و درد مندی،روح کی لطافت اور قلب کی پاکیزگی اور سب کے ساتھ ذوقِ سلیم اور زبان پر قدرت نے حضرت شیخ شرف الدین کو ایک بلند ادبی مقام عطا کیا ہے اور انہوں نے اپنے خیالات و جذبات کے اظہار کے لیے ایک مستقل اسلوب پیدا کر لیا ہے جو انہیں کے ساتھ مخصوص ہے۔ان کے مکتوبات نہ صرف فارسی ادبیات بلکہ اسلامی ادبیات میں ایک خاص مقام رکھتے ہیں اور معارف و حقائق، دعوت و اصلاح کے وسیع ذخیرے میں کم چیزیں ایسی ہوں گی جو اپنی ادبیت اور قوتِ تاثیر میں ان کی نظیر ہوں ‘‘۔۲۱؎
مکتوبات صدی کے علاوہ ایک دوسرے مجموعۂ مکاتیب’ مکتوبات سہ صدی‘ (جو شیخ مظفر کے سوال کے جواب میں تحریر کیے گیے تھے ) کو بھی بڑی شہرت حاصل ہوئی۔ مکتوبات کا ایک تیسرا مجموعہ بھی ہے جو ۷۶۹ھ/۱۳۶۷ء کے درمیان قلمبند کیے گیے تھے اور ان کے مکتوب الیہ شیخ کے خلفا و مریدین اور طالبانِ حق و علم ہیں۔
ان مکتوبات کی اہمیت کو نہ صرف بعد کی صدیوں میں تسلیم کیا گیا،بلکہ ان کے معاصر علما و صوفیا نے بھی ان کے مطالعہ اور تفہیم میں اپنا وقت صرف کیا ہے۔ خواجہ نصیرالدین چراغ دہلوی کو یہ کہنا پڑا کہ شرف الدین یحییٰ منیری نے ہم لوگوں کے لیے صد سالہ کفر کو ہتھیلی پر رکھ دیا ہے۔حضرت سید جلال الدین جہاں گشت سے ان کے آخر عمر میں کسی نے پوچھا کہ آپ کا کیا شغل رہتا ہے تو انہوں نے فرمایا:’’ شیخ شرف الدین  کے مکتوبات کا مطالعہ کرتا رہتا ہوں۔‘‘یہ سن کر ان سے سوال کیا گیا کہ آپ نے ان مکتوبات کو کیسا پایا ؟تو فرمایا:’’ ان مکتوبات کے بعض مقامات کو اب میں سمجھا ہوں۔‘‘ ۲۲؎


اصلاحی و تجدیدی خدمات 
شیخ شرف الدین کو دنیا سے رحلت کیے ہوئے کئی صدیاں گذر گئی ہیں، مگر آپ کی یاد سے آج بھی خطۂ بہار کا کوئی حصہ غافل نہیں۔آپ کے وجود مسعود سے یہ خطہ اسلام کی روشنی سے معمور ہوا۔بہت سے بھٹکے ہوئے انسان راہ راست پر آئے۔ آپ کے مکتوبات و ملفوظات اور تصانیف سے مشتاقانِ علم کو نئی روشنی ملی۔اسی کے ساتھ آپ نے مسلمانوں کو شرک و بدعات سے نکالنے کی بھی بڑی جدو جہد کی۔ دور دراز مقامات پر اپنے خلفا و مریدین کو مامور فرمایا کہ وہ وہاں اسلام کی اچھی نمائندگی اور صحیح ترجمانی کریں۔گویا کہ آپ نے اپنے عہد میں اصلاح و تجدید کا جو فریضہ انجام دیا ہے اسے کسی طرح بھی فراموش نہیں کیا جا سکتا۔مولانا سید  ابوالحسن علی ندوی نے ان کی خدمات پر یوں روشنی ڈالی ہے :
’’حضرت شیخ شرف الدین یحییٰ منیری کا تمام تر کارنامہ یہی نہیں ہے کہ انہوں نے ہندوستان کے باشندوں کو خدا کا راستہ دکھایا۔معرفتِ الٰہی اور تعلق مع اللہ کی ضرورت و اہمیت دل نشیں کی،ہزاروں لاکھوں انسانوں کے دلوں میں عشق الٰہی اور خدا طلبی کی حرارت پیدا کر دی اور سکون و معرفت کے اسرار و نکات اور لطیف و بلند علوم کا اظہار فرمایا،بلکہ بعض دوسرے مصلحین امت اور محققین کی طرح ان کا یہ بھی عظیم و روشن کار نامہ ہے کہ انہوں نے بروقت دین کی حفاظت کا فرض انجام دیا۔مسلمانوں کے دین و ایمان کو غالی صوفیوں کی بے اعتدالیوں،ملحدین کی تحریفات اور باطنیت و زندقہ کے اثرات سے محفوظ رکھا اور ان مغالطوں کا پردہ چاک کیا جو بد اعتقاد صوفیوں،جاہل مشائخ اور فلسفہ و باطنیت سے متاثر اشراقیین کی دعوت و تبلیغ سے ہندوستان جیسے دور افتادہ ملک میں (جہاں اسلام بہت چکر کاٹ کر پہنچا تھا اور جہاں کتاب و سنت سے براہ راست واقفیت پیدا کرنے کے وسائل شروع سے کمزور اور محدود رہے ) سحر کا اثر رکھتے تھے۔انہوں نے اپنے مکتوبات میں ان سب عقائدو خیالات پر کاری ضرب لگائی،جس کے پردہ میں پنہا ں الحاد و زندقہ پھیل رہا تھا اور اسلامی عقائد متزلزل ہو رہے تھے اور اسلام کے عقائد صحیحہ اور اہلِ سنت کے مسلک کی نہایت موثر و طاقت ور وکالت اور تبلیغ کی۔وہ چونکہ حقائق و معارف میں بلند ترین پایہ رکھتے تھے،اشراق اور کشف و شہود کے اعلیٰ مقام پر پہنچ چکے تھے، ریاضات  و مجاہدات کی طویل ترین و دشوار ترین کھائیاں طے کر چکے تھے اور اس میدان میں ان کا مرتبہ ’امامت و اجتہاد ‘تک پہنچنا سب کو تسلیم تھا،اس لیے اس بارے میں ان کی تصریحات و تحقیقات خاص وزن اور قیمت رکھتی ہیں اور ان کی تردید بلکہ تحقیر کسی بڑے سے بڑے صاحب ’اشراق و کشف ‘کے لیے آسان نہیں ‘‘۔۲۳؎


فردوسی سلسلہ کی نشر و اشاعت
شیخ شرف الدین یحییٰ منیری نے سلسلۂ فردوسیہ کی نشر و اشاعت اس انداز سے کی کہ ہندوستان کے کونے کونے میں اس کے اثرات نمایاں ہونے لگے اور    دور دراز سے چل کر لوگ شیخ کی خدمت میں حاضر ہوتے اور سلسلۂ فردوسیہ سے جڑ جاتے۔اگر یہ کہاجائے تو مبالغہ نہ ہو گا کہ شیخ یحییٰ منیری کی وجہ سے ہی اس سلسلے کو ہندوستان میں پھلنے پھولنے کا موقع ملا،ورنہ شیخ نجیب الدین کے انتقال (۶۹۱ھ/۱۲۹۲ء )  کے بعد یہ سلسلہ یہیں دم توڑ چکا تھا۔غالباً شیخ نجیب الدین فردوسی کو اندازہ ہو گیا تھا کہ شیخ منیری کے ذریعہ اس سلسلہ کو تقویت ملے گی اور انہی کی مساعی سے یہ سلسلہ ہندوستان کے اہم سلسلوں میں اپنی جگہ بنائے گا۔اس لیے انہیں خلافت سے نوازنے میں کوئی ہچکچاہٹ نہ ہوئی،بلکہ ایک طرح سے ان کی آمد کا گرم جو شی سے استقبال کیا۔
یہ سلسلہ ہندوستان میں کب اور کیسے پہنچا؟ اس کی تفصیل یہ ہے کہ شیخ شہاب الدین عمر سہروردی اور خواجہ ضیاء الدین ابوالنجیب عبدالقاہر سہروردی(م ۵۶۳ھ/۱۱۶۸ئ)   کے خلفائے کبار میں ایک بزرگ ابوالحیات احمد بن عمر مشہور بہ خواجہ نجم الدین کبری تھے، جن کا وطن خوازم تھا۔ان کے خلفا میں ایک جلیل القدر خلیفہ خواجہ سیف الدین باخرزی تھے۔ ان کے خلیفہ خواجہ بدر الدین سمر قندی مشائخ فردوسیہ میں سب سے پہلے ہندوستان  آئے اور یہاں سکونت اختیار کی۔ اس طرح ان کے ذریعہ طریقۂ فردوسیہ کی بنیاد پڑی۔ خواجہ بدرالدین سمر قندی کے خلیفۂ خاص خواجہ رکن الدین فردوسی تھے،ان کے برادر زادہ اور خلیفہ خواجہ نجیب الدین فردوسی تھے، جن کے ہاتھ پر شیخ شرف الدین یحییٰ  منیری بیعت ہوئے اور خلافت حاصل کی۔پھر انہوں نے اس کی اشاعت و توسیع کی۔ 

شاہانِ دہلی کی عقیدت
جب شیخ منیری کی مقبولیت اور ان کے ہاتھوں سلسلۂ فردوسیہ کی نشرو اشاعت کی شہرت دہلی اور اس کے اطراف میں پھیلی تو سلطانِ وقت محمد شاہ تعلق (۷۲۵ھ- ۱۳۲۵ئ/۷۵۲ھ-۱۳۵۱ئ)کے کانوں میں بھی یہ خبر پہنچی۔وہ آپ سے غائبانہ بہت متاثر ہوا اور اپنی عقیدت کا رشتہ قائم کرتے ہوئے اس نے شیخ کی خدمت میں مجد الملک گورنر صوبۂ بہار کی معرفت گراں قدر تحفے تحائف اور خانقاہی نظام کو چلانے کے لیے راجگیر کے قطعات آپ کے حوالے کر دیے۔ساتھ ہی ایک مصلائے بلغاری بھی آپ کی خدمت میں بھیجا۔بہ تقاضائے مصلحت شیخ نے سلطان کے تحفے کو قبول کر لیا،مگر وہ اس سے خوش نہ تھے اور چاہتے تھے کہ کوئی ایسا موقع آئے کہ اس کے بھیجے ہوئے سامان کو واپس کر دیا جائے۔جب محم دشاہ تغلق کا انتقال ہو گیا اور فیروز شاہ تغلق (۷۵۲ھ- ۱۳۵۱ئ/ ۷۹۰-۱۳۸۸ء) تختِ سلطانی پر رونق ہوا تو انہوں نے  محمد شاہ تغلق کا عنایت کیا ہوا جاگیر نامہ لوٹا دیا۔ فیروز شاہ نے بھی حصول برکت کے لیے آپ کی خدمت کرنی چاہی اور ایک بڑی رقم عنایت کی جس کو آپ نے قبول فرما لیا۔ لیکن اسے بھی غربا و مساکین میں تقسیم کر دیا۔ ۲۴؎ معاصر تاریخ سے پتہ چلتا ہے کہ محمد شاہ تغلق نے ہی آپ کی خانقاہ منظم طریقے سے تعمیر کروائی تھی۔۲۵؎

حکم رانوں کو نصیحت 
جیسا کہ عرض کیا گیا، شرف الدین یحییٰ منیری کے تعلقات فیروز شاہ تغلق سے اچھے تھے۔ وہ آپ کی بڑی عزت کرتا تھا،جب کہ اس سے قبل جو حکومت گزری وہ کسی قدر جابرانہ و ظالمانہ تھی اور بالخصوص علما و صوفیا کے حق میں تلخ ثابت ہوئی۔اس کے پیش نظر شیخ نے سلطان کو حدیثِ رسول کی روشنی میں اپنے مکتوب کے ذریعہ ہدایت کی کہ وہ سلطنت میں عدل و انصاف کو فروغ دے،اسلام کی حفاظت اور اس کے فروغ اشاعت پر اپنی توجہ مبذول کرے اور منکرات و منہیات سے اجتناب کرے۔چنانچہ وہ اپنے مکتوب میں رقم طراز ہیں :
’’جو کوئی مظلوم کی مد د کرتا ہے،خدا تعالیٰ قیامت کے دن پل صراط کو عبور کرنے میں اس کی مد د کرے گا اور بہشت میں جگہ دے گا اور جو کوئی مظلوم کو دیکھتا ہے اور وہ مظلوم اس سے فریاد کرتا ہے،لیکن وہ فریاد نہیں سنتا تو قبر کے اندر اس کو آگ کے سو کوڑے مارے جائیں گے۔جو کوئی مظلوم کی مد د کرتا ہے اس کے لیے تہتر مغفرت لکھی جاتی ہے،ان میں سے ایک تواس کو دنیا میں مل جاتی ہے،اس سے اس کا کام سدھرتا ہے اور بقیہ بہتّر عقبیٰ میں ملتی ہے … پیغمبرؐ نے فرمایا: ایک ساعت کا عدل ساٹھ سال کی عبادت سے بہتر ہے ‘‘۔۲۶؎
اسی طرح امرا،اصحابِ منصب اور اربابِ قدر و منزلت کو مخاطب کرتے ہوے لکھتے ہیں :
’’امرا،اصحاب منصب اور ارباب قدر و منزلت کے لیے اللہ کے پاس پہنچنے کا سب سے نزدیک راستہ یہ ہے کہ وہ عاجزوں کی دست گیری اور حاجت مندوں کی حاجت روائی کریں۔چنانچہ ایک بزرگ نے فرمایا کہ اللہ کے یہاں پہنچنے کی راہیں تو بہت ہیں، لیکن سب سے نزدیک راہ دلوں کو راحت پہنچانا ہے۔ان بزرگ سے یہ کہا گیا کہ جس شہر کے وہ رہنے والے ہیں اس کا بادشاہ شب بیدار ہے،نفل نمازیں بہت پڑھتا ہے،نفل روزے بھی رکھتا ہے،فرمایا :بے چارے نے اپنے کام کو تو کھو دیا، لیکن دوسروں کے کام میں لگا ہوا ہے۔ لوگوں نے ان بزرگ سے پوچھا کہ آخر اس بادشاہ کا اپنا کام کیا ہے تو پھر فرمایا کہ اس کا کام تو یہ ہے کہ طرح طرح کے کھانے پکوائے اور بھوکوں کو پیٹ بھر کھلوائے،طرح طرح کے کپڑے سلوائے اور ننگوں کو پہنوائے، اجڑے ہوئے دلوں کو آباد کرے،حاجت مندوں کی دست گیری کرے، نفل نمازیں پڑھنا اور نفل روزے رکھنا تو درویشوں کا کام ہے ‘‘۔۲۷؎

شرک و بدعات سے اجتناب
شیخ شرف الدین منیری کی زندگی کا یہ پہلو بڑی اہمیت رکھتا ہے کہ انہوں نے اپنے معاصر صوفیا و مشائخ سے الگ تھلگ زندگی گزاری۔جو بھی ان کی مجلس میں پہنچا اور جس نے بھی آپ سے تعلق قائم کیا سب کو یکساں حقوق دیے اور اپنی مجلس کے دروازے کسی کے لیے بند نہ کیے۔یہاں تک کہ کسی کو آداب  مرشدو مجلس بجا لانے کا بھی پابند نہ بنایا اور نہ کسی کو اس کی اجازت دی کہ نہ زندگی میں اور نہ مرنے کے بعد انہیں قبلہ وکعبہ جانیں اور نہ کسی ولی اور صوفی سے ایسی عقیدت کا اظہار کرے جس سے شرک و کفر کی بو آتی ہو۔چشتی و سہروردی سلسلے کے بعض صوفیا اپنے مریدوں کو ایسی تعلیم دیتے تھے جو شرک سے کسی درجہ کم نہیں،مثلاً قبروں پر سجدہ کرنا،ان کی قبروں پر پھول نچھاور کرنا اور اپنی ضرورت کی تکمیل کے لیے صوفیائے کرام سے استعانت طلب کرنا وغیرہ۔

احکام شریعت سے آزادی کا رد
اسی طرح آپ نے اس نزاع اور انحرافِ شریعت کے مسئلہ کو بھی بڑے عمدہ طریقے سے حل کیا جو عام طور سے صوفیا کے یہاں پایا جاتا ہے۔وہ یہ ہے کہ بعض صوفیا خود کو احکام شریعت پر عمل کرنے کا پابند نہیں سمجھتے تھے۔ان کے نزدیک ان کی پابندی کی حد ایک خاص وقت تک رہتی ہے۔جب وہ اس منزل سے گزر جاتے ہیں تو اس کے لیے شریعت پر عمل کرنا کوئی ضروری امر نہیں رہ جاتا۔یہاں تک کہ یہ عقیدہ دن بدن مقبول ہوتا جا ریا  تھا جس سے گمراہی پھیل رہی تھی۔چنانچہ شیخ نے اس مسئلہ کا مکمل اور مدلل تصفیہ کیا اور بڑے بلیغ انداز میں لکھا :
’’مقصود ریاضت سے یہ ہے کہ ذکر حق دل پر غالب ہو جائے اور ذکر خداوندی  سے دل میں ایسی جلا پیدا ہو کہ ساری ظلماتِ بشریت دور ہو جائیں، تاکہ حقیقت معرفت سالک کو حاصل ہو اور غرض شریعت ورزی سے یہی ہے کہ کعبہ  وصال تک پہنچیں۔جب وہاں تک رسائی ہو گئی تو زاد و راحلہ کی کیا حاجت باقی رہی۔ان توہمات کے بعد اس قوم کو یہ خلل دماغ میں پیدا ہو جاتا ہے کہ نماز ادا کرنے کو حجاب سمجھنے لگتی ہے۔ خیال یہ ہوتا ہے کہ ہم تو خود ہر وقت مشاہدے میں ہیں۔مقصود نماز،رکوع و سجود سے تو دل کی غفلت دور ہونا ہے، حضورِ دل پیدا ہونا ہے۔جب ایک ساعت بھی غفلت نہیں ہوتی اور علمِ ملکوت پیش نظر ہے۔ معاذ اللہ، معاذ اللہ، یہی بعینہ ابلیس کا واقعہ ہے۔کمالِ قرب میں وہ ایسا بھولا کہ سجدۂ آدم کی اس نے پروا نہ کی اور آدم علیہ السلام کو اپنے سے حقیر سمجھا۔ اس  سجدے کو بے سود سمجھ کر باز رہا۔ تم کیا سمجھتے ہو کہ قرآن شریف میں قصۂ ابلیس محض افسانہ کے طور پر بیان ہوا ہے۔نہیں، ہرگز نہیں۔بلکہ ایسی ہی قوم کی تنبیہ کے لیے ذکر کیا گیا ہے، تاکہ یہ لوگ جان لیں کہ مقرب سے مقرب بھی ہو تو وہ فرماں برداری میں تقصیر نہ کرے اور بزرگوں کا جو یہ خیال ہے کہ شریعت کی راہ میں جینا بھی عین حق طلبی ہے،بالکل بجا  و درست ہے۔اب سنو!اصلی راز جو ابلیس نے اس قوم پر ظاہر نہ کیا اور خود بھی غافل رہا وہ کیا ہے ؟یہ ہے کہ نماز وغیرہ سے غرض صفاتِ بشریت کا دور ہونا اور تقرب خدا حاصل ہونا نہیں ہے۔بلکہ دوسرا مقصود یہی ہے کہ پانچ وقت کی نماز گویا دریچۂ کمال کے لیے پانچ مسمار ہیں،اگر اس مسمار کا سہارا نہ ہو گا تو سالک اس مقام سے گر جائے گا۔ممکن ہے کہ یہاں پر یہ شبہ واقع ہو کہ آخر نماز کے مسمار ہونے کا سبب کیا ہے اور کس مناسبت سے نماز کو مسمار کہا گیا ہے۔جواب اس کا بزرگوں نے یہ دیا ہے کہ اس کی وجہ انکشاف قوت بشری سے باہر ہے۔یوں سمجھو کہ یہ از قسم خاصیت ہے، عقل اس کی دریافت سے عاجزو قاصر ہے۔مثلاً مقناطیس کو دیکھو کہ لوہے کو کس طرح اپنی طرف کھینچ لیتا ہے،کسی کو اس کی خبر نہیں کہ ایسا کیوں ہے ‘‘۔ ۲۸؎ 
آگے مزید فرماتے ہیں :
’’یہ بہت بڑی غلطی ہے کہ جو بات انسان کے دائرۂ عقل میں نہ آئے وہ یہ سمجھے کہ قدرت بھی اس سے عاری ہے۔کیا اس آیتِ شریفہ کی خبر نہیں ہے کہ وَمَا اُوْتِیْتُمْ مِنَ الْعِلْمِ اِلَّا قَلِیْلًا۔ (ہم نے تم کو بہت تھوڑا علم دیا ہے۔)وہ صاحبانِ کشف و کرامت اسی غلطی میں مبتلا ہوئے۔ایک بھید اسرار شریعت سے،جو ان پر ظاہر ہوا،وہ سمجھے کہ اس کے سوا دوسرا راز نہیں، جیسا کہ ابلیس نے سمجھا تھا۔یہ بہت ہی بڑا دھوکا ہے جس میں سالکان اور روندگانِ طریقت پر جاتے ہیں اور ایک سخت گھاٹی ہے جس میں اکثر لوگ ہلاک ہو کر رہ گئے ہیں … دیکھو بہت ہوشیار رہنے کا مقام ہے۔جس سالک کا قافلہ لوٹا گیا وہ اسی بادیہ خون خوار میں لٹا ہے۔اس ہلاکت شدہ قوم نے شریعت ورزی سے صرف ایک ہی مقصود جانا۔حالانکہ اس میں دوسرے اسرار بھی پوشیدہ ہیں۔کیسا عقل پر پردہ پڑ جاتا ہے کہ انہیں کھلی کھلی بات سمجھ میں نہیں آتی۔ ذرا غور کرنے کا مقام ہے کہ اگر شریعت ورزی میں دوسرے اسرار نہ ہوتے تو خود حضرت پیغمبرﷺ کو اتنی نماز کی کیا حاجت تھی کہ پائے مبارک ورم کر جاتے۔کیا آپ یہ نہیں فرما سکتے تھے کہ نماز امت پر واجب ہے، پیغمبر پر واجب نہیں … بہرکیف علما ہوں،مشائخ ہوں،صوفی ہوں،کوئی صاحب ہوں،جن کو واقعی کمال حاصل ہوا وہ جانتے ہیں کہ شریعت کا کوئی رکن بھید سے خالی نہیں اور ہر رکن سے سعادتِ آخرت وابستہ ہے ‘‘۔۲۹؎
شریعت پر عمل کرنا ہی انسانیت کی معراج ہے اور اس سے کوئی بری نہیں ہو سکتا۔ شریعت کے جو احکام قرآن و سنت سے ثابت ہیں، بالخصوص نماز،روزہ،حج،زکوٰۃ وغیرہ وہ کسی مجبوری کے تحت ہلکی تو ہو جاتی ہے، مگر اس کی ادائیگی بعد میں لازم و ضروری ہے۔ ایسا نہیں کہ بغیر کسی مجبوری کے نماز معاف ہو گئی یا روزہ کے احکام ساقط ہو گیے۔ چنانچہ احکام شریعت کی ادائیگی کو لازم قرار دیتے ہوئے شیخ لکھتے ہیں :
’’اگر بزرگوں کے معاملات پر غور کرو تو سمجھو کہ شریعت کے ساتھ ان کے کیا کیا آداب رہے ہیں۔مرتے دم بھی آدابِ شریعت سے منھ نہیں موڑتے۔حضرت جنید بغدادی ؒ کا جب وقتِ آخر ہوا،ضعف کا عالم طاری تھا،حسب حکم ایک صاحب وضو کرانے میں مشغول ہوئے،عجب اتفاق کہ وہ صاحب ریشِ مبارک میں خلال کرانا بھول گیے۔ آپ نے خود سے ان کا ہاتھ پکڑا اور اس سنت کو پورا کیا۔حاضرین نے عرض کی کہ اے میرے دین کے سردار ایسے نازک وقت میں تو اس قدر تکلیف کی اجازت نہیں۔آپ نے کہا:سچ ہے،مگر یہ بھی تو دیکھو کہ اللہ کس کی بدولت ملا۔اسی شریعت ورزی نے وہاں تک پہنچایا۔بیشک جو اہل کمال ہوتے ہیں ان کی یہی روش رہی ہے۔البتہ اہل غرور تھوڑی بات میں بھول جاتے ہیں،ان کا عجب حال ہے، جس چیز کو نہیں دیکھتے ہیں، سمجھتے ہیں کہ وہ چیز ہی نہیں ہے۔کیا نماز کے اسرار کو جاننا کھیل تماشا ہے۔بڑے بڑے حقیقت آشنا بھی نہیں جانتے کہ پانچ وقت کی نماز کیوں ہوئی ؟ تکبیر تحریمہ و قیام و قعود اور دیگر ارکان کیوں مقرر کیے گیے اور یہ ترتیب کیوں رکھی گئی کہ صبح کی نمازِ فرض دو رکعت،ظہر و عصر کی نماز فرض چار چار رکعت،مغرب کی نماز فرض تین رکعت،عشاء کی نماز فرض چار رکعت اور رکوع ایک بار،سجدہ دو بار۔ ہر بات میں ایک بھید اور خاصیت ہے۔باوجود حصولِ کمال اگر نماز کی پابندی نہ ہو گی تو کوئی کمال وقت پر کام نہ آئے گا۔بے نمازی صوفی موت کے وقت جب اپنی حالت خراب دیکھتے ہیں تو کہنے لگتے ہیں کہ ہائے وہ کمال کیا ہو گیا۔جواب ملتا ہے کہ مسمار نہ تھا جڑ ہل گئی۔ابلیس کے ساتھ کیا ہوا؟یہی ہوا کہ سارا کمال ایک نافرمانی کھو بیٹھی۔ یہی وہ گھاٹی ہے جہاں سالک مغرور ہو کر لٹ جاتے ہیں اور اصلی راز ان پر نہیں کھلتا‘‘۔۳۰؎

شریعت، طریقت اور حقیقت کی تطبیق
شریعت و طریقت کے معانی علما وصوفیا کے درمیان الگ الگ رہے ہیں۔ ایک جماعت نے دونوں کو ایک دوسرے کی ضد قرار دیا ہے،جب کہ دوسری  جماعت نے دونوں کو ایک خانے میں رکھا ہے۔ دونوں گروہ افراط و تفریط کے شکار نظر آتے ہیں اور ان کے معانی و مفاہیم کے ادراک میں غلطی پر ہیں۔شیخ شرف الدین یحییٰ منیری نے بڑی حد تک اس اختلاف کو دور کرنے کی کوشش کی ہے اور شریعت و طریقت کی بہترین تفہیم و ترجمانی کی ہے۔ان کے مطابق شریعت سے طریقت اور طریقت سے حقیقت حاصل ہوتی ہے۔علم حقیقت تین چیزوں پر مشتمل ہے :
۱۔	خداوند تعالیٰ کی ذات اور وحدانیت کا علم۔
۲۔	خدا وند تعالیٰ کی صفات اور اس کے احکام کا علم۔
۳۔	اس کے فعل اور حکمت کا علم۔
یہ چیزیں معلوم ہو جاتی ہیں تو ایک سالک عارف کہلاتا ہے۔مگر حقیقت بغیر شریعت کے زندقہ اور شریعت بغیر حقیقت کے نفاق ہے۔اس کے بعد شیخ لکھتے ہیں :
’’جو شریعت کی راہ کی پروا نہیں کرتے اور اہل حقیقت بن بیٹھتے ہیں،دعویٰ ان کا یہ ہے کہ جب حقیقت منکشف ہو گئی تو شریعت کی ضرورت کیا باقی رہی۔نعوذ باللہ من ذالک،یہ مذہب ملحدانہ ہے۔ایسے مذہب و اعتقاد پر خدا کی پھٹکار ہو … بغیر شریعت ورزی اہل حقیقت ہونے کا دعویٰ کرنا سراسر زندیقیت ہے اور حقیقت سے بے خبر رہ کر صاحب شریعت بن جانا شانِ منافقانہ ہے۔در اصل دونوں لازم ملزوم ہیں ‘‘۔ ۳۱؎
علما اور صوفیا کے درمیان ہر زمانے میں تصادم رہا ہے۔علما نے صوفیا پر یہ الزام عائد کیا جو کسی حد تک درست بھی تھا کہ وہ دین کی صحیح نمائندگی نہیں کر رہے ہیں جس سے شریعتِ اسلامی کی بنیادیں متزلزل ہو رہی ہیں۔جب کہ صوفیا علما سے بعد اس لیے اختیار کرتے تھے کہ وہ اسلامی علوم و عقائد کی تفہیم و اشاعت میں کاہلی و سستی سے کام لیتے ہیں۔لیکن یہ تصادم بالخصوص شیخ شرف الدین کے یہاں نظر نہیں آتا۔ان کی مجلس میں نہ صرف اصحابِ حال شریک ہوتے،بلکہ اصحاب قال بھی بڑی تعداد میں آتے تھے۔دونوں نے مل کر اپنے اپنے فرائض کی انجام دہی میں اچھی مثالیں قائم کی ہیں۔دونوں نے ایک دوسرے سے بعض معاملات میں بڑی کشادہ دلی سے ربط و ضبط رکھا اور مفید لائحہ عمل تیار کیا، جس سے اسلام کی اشاعت اور اسلامی علوم کے فروغ کے راستے ہموار ہوئے ہیں۔۳۲؎

شیخ کے اثرات و فیوض ہندوستان کے طول و عرض میں 
شیخ شرف الدین کے حالاتِ زندگی کا مطالعہ کرنے سے یہ بات واضح ہوتی ہے کہ انہوں نے اپنی پوری زندگی خدمتِ خلق اور انسانیت کو معراج پر پہنچانے کے لیے وقف کر دی تھی۔شیخ نجیب الدین فردوسی کے حلقہ میں داخل ہونے تک انہوں نے اس راہ کی دشواریوں اور پریشانیوں کو برداشت کرنے کے لیے خود کو تیار کیا۔اس کے بعد جب انہوں نے شیخ کے حکم سے وطن کی طرف مراجعت کی،’بہیہ‘ کے جنگل میں جس طرح اور جتنی مدت تک روپوش رہے، اس سے بھی یہ بات عیاں ہوتی ہے کہ اس گھنے جنگل میں اپنی زندگی کا اہم حصہ اس لیے گزارا کہ خواہش نفس اور حب دنیا و مال و متاع سب کچھ ان کے نزدیک بے معنیٰ ہو کر رہ جائے اور ان کا اٹھنا،بیٹھنا،جینا، مرنا سب اسی خالقِ حقیقی کے لیے ہو جو اس کائنات اور اس میں موجود ہرچیز کا صانع اورپیدا کرنے والا ہے۔یہی وہ تعلق باللہ اور نصرتِ خداوندی تھی کہ اللہ نے آپ کو بڑی مقبولیت سے نوازا اور آپ کے ارد گرد لوگوں کی بھیڑ لگی رہی اور غائبانہ بھی آپ کے عقیدت مندوں کی بڑی تعداد ہے جو آپ سے استفادہ کی مشتاق تھی۔آپ نے  مسلک و مشرب کا خیال کیے بغیر ہر ایک کو فیض پہنچانے کی کوشش کی اور آپ کے سینۂ مبارک میں جو نورِ الٰہی چھپا ہوا تھا اس کے عکس جمیل و جلیل سے بے شمار لوگوں نے روحانی و قلبی سرور حاصل کیا۔ ایک لاکھ سے زائد انسان آپ کے حلقۂ ارادت میں داخل ہوئے،جن میں کم سے کم تین سو آدمی عارف کامل اور واصل بحق ہوئے۔ ۳۳؎ ان کے علاوہ بہت سے وہ لوگ بھی ہیں جو کسی وجہ سے آپ کی خدمت میں حاضر نہ ہو سکے اور براہ راست استفادہ کرنے سے قاصر رہے تو ان کو آپ نے اپنے مکتوبات کے ذریعہ تعلیم دی اور ان کی اصلاحِ باطن فرمائی۔
شیخ کے فیوض و برکات اور اثرات کا اندازہ اس بات سے بھی لگایا جا سکتا ہے کہ جس زمانے میں شیخ نے سلسلۂ فردوسیہ کی بہار میں اشاعت کی اس وقت ہندوستان میں کئی سلسلے اپنے کام میں مصروف تھے جن میں اہم سلسلۂ چشتیہ تھا،مگر وہ بھی مختلف ذیلی سلسلوں میں بٹ چکا تھا اور ہر شاخ الگ الگ علاقوں مصروف کار تھی۔اس کے برعکس فردوسی سلسلہ ہی ایک ایسا سلسلہ تھا جو منظم تھا اور پورے صوبۂ بہار میں لوگوں کے قلوب پر اپنا اثر و رسوخ قائم کر کے ان کی دینی و مذہبی روح کو زندہ و تابندہ کر رہا تھا۔ یہی وجہ ہے کہ صدیاں گزر  جانے کے بعد بھی یہ سلسلہ اب بھی بہار میں موجود ہے اور اس سلسلے کے بزرگ بعض علاقوں میں تربیتِ خلق میں مصروف نظر آتے ہیں۔
***

حواشی و مراجع
۱؎	سیرۃ الشرف،سید ضمیرالدین،خدا بخش اورینٹل لائبریری،پٹنہ ۱۹۹۴ء (جدیدایڈیشن) ص:۴۰
۲؎	سیرۃ الشرف،ص:۴۳-۴۴
۳؎	تاریخ دعوت و عزیمت،سیدابوالحسن علی ندوی،مجلس تحقیقات ونشریات اسلام لکھنو ۲۰۰۰ئ،ج:۳،ص:۱۷۹
۴؎	سیرۃ الشرف،ص:۴۵
۵؎	بزم صوفیا،سید صباح الدین عبدالرحمٰن، دارالمصنفین،اعظم گڑھ،ص:۴۰۰
۶؎	سیرۃ الشرف،ص:۵۰		
۷؎	سیرۃ الشرف،ص:۵۳-۵۴
۸؎ ؎	مناقب الاصفیا،غلام سرور لاہوری،مطبع نورالآفاق،کلکتہ، ص:۱۳۲، بحوالہ تاریخ دعوت وعزیمت،ج:۳،ص۱۸۴
۹؎	مناقب الاصفیا،ص:۱۳۲،بحوالہ تاریخ دعوت و عزیمت،ج:۳،ص۱۸۴
۱۰؎ 	خبارالاخبار،شیخ عبدالحق محدث دہلوی،(مترجم:غلام معین الدین) فرید بک  ڈپو،دہلی،ص:۱۵۲
۱۱؎	سیرۃ الشرف،ص:۶۵
۱۲؎ 	بزم صوفیا،ص:۴۰۸
۱۳؎	مکتوبات صدی،ص:۱۶
۱۴؎	سیرۃ الشرف،ص:۱۸۵
۱۵؎	سیرۃ الشرف،ص:۱۶۶-۱۶۷
۱۶؎	سیرۃ الشرف،ص:۱۸۷
۱۷؎	سیرۃ الشرف،ص:۱۸
۱۸؎	تاریخ دعوت و عزیمت،ج:۳،ص:۲۳۹
۱۹؎	بزم صوفیا،ص:۴۳۳۔۴۵۲	
۲۰؎	تاریخ دعوت و عزیمت،ج:۳،ص:۲۴۰
۲۱؎	تاریخ دعوت و عزیمت،ج:۳،ص:۱۴۴-۲۴۵	
۲۲؎	بزم صوفیا،ص:۴۳۵۔	
۲۳؎	تاریخ دعوت و عزیمت،ج:۳،ص:۲۹۸-۲۹۹
۲۴؎	بزم صوفیا،ص:۴۱۰
۲۵؎	سیرت الشرف،ص:۱۸۷-۱۸۸
۲۶؎	ہندوستان کے سلاطین،علما اور مشائخ کے تعلقات پر ایک نظر،سید صباح الدین عبدالرحمٰن،مطبوعہ معارف اعظم گڑھ، ۱۹۶۴ء،ص:۱۰۷
۲۷؎	ہندوستان کے سلاطین،علما اور مشائخ کے تعلقات پر ایک نظر،ص:۱۰۷
۲۸؎	مکتوبات صدی (مکتوب نمبر:۱۷)ص:۱۳۹-۱۴۰
۲۹؎	مکتوبات صدی (مکتوب نمبر:۱۷)ص:۱۴۰-۱۴۲
۳۰؎	مکتوبات صدی (مکتوب نمبر:۱۷)ص:۱۴۲-۱۴۳
۳۱؎	مکتوبات صدی (مکتوب نمبر:۲۶)ص:۱۹۶
۳۲؎	سیرۃ الشرف،ص:۱۹۰-۱۹۱
۳۳؎	سیرۃ الشرف،ص:۱۹۰-۱۹۱
٭٭٭



ترجمہ و تلخیص

معاصر حکام کے بارے میں امام مالکؒ کا معتدل موقف

ڈاکٹر توفیق بن احمد الغلبزوری
ترجمہ: ڈاکٹر مسعود الرحمن خاں ندوی

	احادیث میں حکم رانوں کی سمع و طاعت پر زور دیا گیا ہے۔ بعض احادیث سے معلوم ہوتا ہے کہ حکامِ وقت کی اطاعت کی جائے، خواہ وہ ظلم کریں اور عوام کے حقوق پامال کریں۔ ان احادیث کی بنیاد پر علمائے متقدمین نے مسلم حکم رانوں کے خلاف خروج کو غلط قرار دیا تھا، خواہ وہ بہ زور قوت اقتدار پر قابض ہوئے ہوں۔ 
	ان احادیث اور ان کی قدیم تشریحات کی بنیاد پر ہمارے تجزیہ نگار گذشتہ اور موجودہ سیاسی پس منظر کے فرق کے بارے میں اس عوامی احساس (جس میں دینی اور لادینی کی تمیز نہیں ) کو مسلسل نظر انداز کر رہے ہیں کہ :
۱-	موجودہ زمانہ کے متغلّب حکمراں (خواہ انھوں نے غیر آئینی طریقوں سے حکومت و اقتدار پر قبضہ کیا ہو یا موجودہ معمول کے مطابق جمہوری دھاندلیوں سے ) وقت حاضر کی زور آزما غیر ملکی طاقتوں کے زر خرید غلام (کُھلے ایجنٹ) معلوم ہوتے ہیں۔ ان کی وفاداریاں ملک و قوم کے بجائے غیر ملکی شہ زور طاقتوں کے مفادات و ترجیحات سے علانیہ طور پر وابستہ دکھائی دیتی ہیں۔ لہذا جو بیرونی دشمنوں کا حکم ہو وہی ان کے PLANTED ملکی حکمرانوں کا ہونا چاہئیے۔ 
	گذشتہ زمانہ کے متغلّب حکمراں اپنے ذاتی مفاد کی حد تک جتنے بھی خود غرض رہے ہوں، لیکن قومی و ملکی مفادات کے محافظ و نگہبان کے روپ میں ہمیشہ ملک و قوم کے سچے وفادار ہیرو بنے رہتے تھے۔ 
۲-	گذشتہ اور موجودہ زمانوں کی جنگوں کے مقاصد میں بھی زمین و آسمان کا فرق ہو چکا ہے۔ قدیم جنگوں کا مقصد دیگر اقوام کے علاقوں کو فتح کر کے ان کے محصولات پر قبضہ یعنی خالص مادی توسیعی مفاد ہوتا تھا۔ 
	موجودہ زمانہ کی سرد جنگ ہو یا گرم، یہ ٹوٹل جنگ کا زمانہ ہے جس میں مذکورہ مادی فوائد کے علاوہ علمی و فکری، ثقافتی و تہذیبی اور مقامی رسم و رواج حتیّٰ کہ لباس، کھانا پینا، رہن سہن الغرض کُل معاشرت کی تبدیلی مطلوب ہے، تاکہ فاتح و مفتوح میں مَن و تو نہ رہے اور مفتوح علاقہ میں سامراجی مقاصد کو ابدی حیثیت دی جا سکے۔
۳-	قدیم جنگوں میں علاقے فتح کیے جاتے تھے، دل و دماغ فتح کرنے کی طرف زیادہ توجہ نہیں دی جاتی تھی، موجودہ جنگوں میں سامراجی مقاصد کو ابدی حیثیت دینے کے لئے دل و دماغ کو فتح کرنا بھی مقصود ہے، تحریص و ترغیب کے ذریعہ ہو تو فبہا، ورنہ عالمی دہشت گردوں کے پاس ترہیب و تعذیب کے ایسے ایسے سائنسی، مشینی آلات و وسائل اور نفسیاتی حربے موجود ہیں جن کو آنکھوں نے دیکھا نہ کانوں نے سنا، نہ دل میں ان کا وہم و گمان گزرا !
	حاصل کلام یہ کہ موجودہ زمانہ کی عالمی / ریاستی سرکاری پیچیدہ دہشت گردی کے تجزیہ کے لیے ہر پہلو سے مکمل صورت حال اور اس کے مالہٗ و ما علیہ کو سامنے رکھنے کی ضرورت ہے۔ ملکی و قومی آزادی کے متوالوں اور دینی و مذہبی غیرت و حمیت کے لیے سر پر کفن باندھے ہوئے سرفروشوں کو صرف قرآن و حدیث اور سیاق و سباق سے علیٰحدہ ان کی قدیم تشریحات کے حوالہ سے امن و آشتی اور صبر کی تلقین کافی نہیں۔ واللہ اعلم     (مترجم)
	اس موضوع پر اظہار خیال کی وجہ وہ فتنہ ہے جس کو بعض غالی نوجوانوں نے گذشتہ برسوں میں عالمِ اسلام کے مختلف حصوں میں برپا کر رکھا ہے۔ ان کی بدعت اور گمراہی کی دو وجوہ ہیں : اول تکفیر، دوم حکام کے خلاف خروج۔ ان وجوہ سے بڑے مفاسد پیدا ہوئے ہیں۔ اس لئے بڑے بزرگ علماء، جن میں سر فہرست دارِ ہجرت مدینہ منورہ کے امام مالکؒ ہیں، ان کے طریق کار سے لوگوں کو واقف کرانا ضروری معلوم ہوتا ہے۔

حکام کے بارے میں اہلِ سنت و جماعت کا طریقہ
	اہلِ سنت و جماعت کے عقیدہ کا اصول بیان کرتے ہوئے امام طحاویؒ نے چاروں متفقہ اماموں، جن میں امام مالک ؒ بھی ہیں، کا معتدل طریقہ واضح کیا ہے۔ وہ لکھتے ہیں : ’’سوائے اس کے جس پر تلوار کی سزا واجب ہے ہم محمد ﷺ کی امت کے کسی فرد کے خلاف تلوار اٹھانا صحیح نہیں سمجھتے اور ہمارے ائمہ و حکمران اگرچہ ظلم کریں، ہم ان کے خلاف خروج٭ (بغاوت) صحیح سمجھتے ہیں نہ ان کے خلاف بد دعا کرتے ہیں، نہ ان کی اطاعت سے دست کش ہوتے (بیعت توڑتے ) ہیں، بلکہ ان کی اطاعت اللہ تعالیٰ کی اطاعت کی طرح فرض جانتے ہیں جب تک کہ وہ معصیت کا حکم نہ دیں، اور ان کے لئے عافیت و صلاح کی دعا کرتے ہیں، سنت و جماعت کی اتباع کرتے ہیں اور شذوذ، اختلاف و تفرقہ بازی سے بچتے ہیں ‘‘۔ ۱؎ 
	اسی صحیح اعتقاد اور راست طریق کار پر امام مالکؒ کار بند تھے جیسا کہ ان کی سیرت و طریقہ کار اور درج ذیل خیالات سے ثابت ہوتا ہے :

۱-  حکام کے خلاف خروج صحیح نہیں، خواہ وہ ظالم ہوں :
	امام مالکؒ نے اپنی زندگی میں دو ایسی اسلامی حکومتوں (اموی و عباسی) کے عہد کو دیکھا جس میں اسلامی رقبہ کی بے نظیر توسیع ہوئی۔ وہ ولید بن عبدالملک کے عہد حکومت میں پیدا ہوئے، اس کے بعد اس کا بھائی سلیمان تخت حکومت پر متمکن ہوا، پھر عمر بن عبد العزیز ؒ کا انتخاب ہوا، جن کو امام مالکؒ اس حد تک پسندیدگی کی نظر سے دیکھتے تھے کہ انھوں نے ان کی سیرت بیان کی، جس کو ان کے بعض شاگردوں نے روایت بھی کیا، حضرت عمر بن عبدالعزیزؒ کے بعد اموی و عباسی خلفاء نے ان سے مختلف راستہ اختیار کیا، ان خلفاء کے زمانہ میں امام مالکؒ نے خوارج کے خروج اور علویوں کے حملوں سے امت اسلام کو پہنچنے والے ناقابلِ تلافی نقصانات کا مشاہدہ کیا۔ اس ہنگامہ آرائی کے زمانہ میں انھوں نے دیکھا کہ نظم و نسق اضطراب و انتشار کا شکار ہوا، لوگوں کے حالات دگرگوں ہو گئے، حرمات کا پاس و لحاظ نہ رہا، جان و مال اور عزت و آبرو خطرہ میں پڑ گئے، صرف تھوڑی دیر کے ہنگامہ میں ایسے ایسے مظالم و مفاسد کا ارتکاب ہوا جو منظّم مظالم کے دور میں برسوں کے عرصہ میں نہ ہو سکے۔ ۲؎
	لہذا امام مالکؒ ظالم حکام کے خلاف بھی خروج کو صحیح نہیں سمجھتے تھے، اس لئے کہ اس کا مطلب فتنہ پروری اور حرام خون بہانے کے علاوہ کچھ نہیں ہوتا، بلکہ امام مالکؒ تو تلوار کے بَل پر زور زبردستی سے غلبہ حاصل کر لینے والے سلطان کی بیعت کو بھی صحیح سمجھتے تھے، جیسا کہ ان کے شاگر یحییٰ بن یحییٰ اللیثی المصمودی الاندلسی نے روایت کی ہے، امام شاطبیؒ کی کتاب ’الاعتصام‘ میں مذکور ہے : ’’ یحییٰ بن یحییٰ سے کہا گیا کہ کیا تغلّب والی بیعت (یعنی جسے بذریعہ قوت حاصل کیا گیا ہو) مکروہ ہے ؟ انھوں نے جواب دیا: نہیں۔ پھر ان سے کہا گیا: خواہ وہ امام ظالم ہوں ؟ انھوں نے فرمایا: حضرت ابن عمرؓ نے عبدالملک بن مروان سے بیعت کی تھی، حالاں کہ اس نے تلوار کے بَل پر حکومت حاصل کی تھی، یہ بات مجھ کو امام مالکؒ نے ابن عمرؓ کے حوالہ سے بتائی کہ انھوں نے عبدالملک کو لکھا: کتاب اللہ اور اس کے نبی حضرت محمد ﷺ کی سنت کے مطابق میں تمھارے لیے سمع و اطاعت کا اقرار کرتا ہوں۔ یحییٰ نے (مزید) کہا: بیعت افتراق سے بہتر ہے۔ یحییٰ نے (پھر) کہا: امام مالکؒ کے پاس العمری آئے اور ان سے کہا: اے ابو عبداللہ ! اہل حرمین (شریفین) نے مجھ سے بیعت کر لی ہے، نیز آپ کو ابو جعفر کی سیرت کا حال معلوم ہے، تو اب بتائیے آپ کا کیا خیال ہے ؟ امام مالکؒ نے عمری سے کہا: کیا تم جانتے ہو کہ کسی نیک آدمی کو ولایت (حکومت) سپرد کرنے سے عمر بن عبد العزیز ؒ کو کس چیز نے روکا؟ عمری نے کہا: مجھے علم نہیں۔ امام مالکؒ نے فرمایا: لیکن مجھے علم ہے۔ بات یہ تھی کہ ان کے بعد یزید کی بیعت تو ہو چکی تھی، اب عمر بن عبدالعزیز کو اندیشہ ہوا کہ اگر انھوں نے کسی نیک آدمی کو والی (حاکم) بنایا تو یزید کے سامنے اس کے خلاف قیام( جنگ) کے علاوہ کوئی چارہ کار نہ ہو گا، اس لیے جنگ ہو گی اور ایسا فساد برپا ہو گا جس کی اصلاح نہ ہو سکے گی۔ یہ بات سن کر عمری نے امام مالکؒ کی رائے سے اتفاق کیا‘‘۔ ۳؎
	یہ روایت نقل کر کے امام شاطبیؒ نے اس پر یہ تبصرہ کیا ہے : ’’اس روایت سے یہ ظاہر ہے کہ اگر غیر مستحق کو معزول کر کے مستحق کو حاکم بنانے سے فتنہ اور ناقابلِ اصلاح مفاسد کے واقع ہونے کا اندیشہ ہو تو اس (بہتر) کام کو ترک کر دینے میں ہی مصلحت ہوتی ہے۔ ۴؎
	یہ ا مام مالکؒ اور ان کے شاطبیؒ جیسے متبعین کی اعتدال پسندی ہے کہ معاملہ کو مصلحت کے لحاظ سے اعتدال و توازن کے مطابق طے کیا۔ یہی بات شرعی نصوص اور مقاصد سے میل کھاتی ہے۔ اسی لیے شاطبیؒ نے اسے امام مالکؒ کا اصل مسلک شمار کیا ہے۔
	امام مالکؒ اہل سنت و جماعت کا دامن تھامے رہے، انھوں نے امام کے خلاف خروج کو مناسب سمجھا نہ بغاوت کی دعوت دی، نہ اس کی تائید کی۔ ساتھ ہی انھوں نے معاصر خلفاء و حکام کی طرف بھی لوگوں کو دعوت نہ دی اور ان کی حمایت نہیں کی، بلکہ غیر جانب داری کی پابندی کی۔ یہ بات اسلام کی اعتدال پسندی اور مقاصدِ شریعت دونوں سے میل کھاتی ہے۔ التزام جماعت کے ساتھ انھوں نے حکمرانوں کی اطاعت کی۔ اس کا مطلب یہ نہیں کہ وہ حکم رانوں کی سیاست کو اسلامی احکام اور قرآنی ہدایات کے مطابق سمجھتے تھے، بلکہ حکام کی اطاعت پر وہ اس لیے راضی رہتے تھے کہ اس میں نسبتاً اصلاح کا پہلو غالب رہتا ہے۔ اس صورت میں حق بات کہنے اور احسن طریقہ سے نصیحت و موعظت کرنے سے اصلاح کا امکان موجود رہتا ہے۔ چونکہ اکثر محکوم (رعایا) کی اصلاح سے حکّام کی اصلاح ہو جاتی ہے، اس لیے علماء پر واجب ہے کہ محکومین (عوام) کی رہنمائی اور اصلاح کی کوشش کریں، اس لئے کہ ان کی اصلاح کی بدولت حکّام کی بھی اصلاح ہو جائے گی۔ بہر حال اصلاح کے طریقہ سے متعلق ان کی جو رائے بھی ہو مگر وہ اندھے فتنوں کے وقت کسی فریق کی بھی مد د نہیں کرتے تھے، اس لیے کہ دونوں فریق گناہ کا ارتکاب کرنے والے تھے، لہذا کسی کے ساتھ دوسرے کے خلاف تعاون نہیں کرتے تھے۔ خوارج کے بارے میں کسی نے ان سے سوال کیا کہ کیا ان سے جنگ جائز ہے ؟ تو جواب دیا: ہاں اگر وہ عمر بن عبدالعزیزؒ جیسے حاکم کے خلاف خروج کریں۔ سوال کرنے والے نے پھر کہا: اگر ان جیسا حاکم نہ ہو؟ فرمایا: تو اللہ تعالیٰ کو ایک ظالم کے ذریعہ دوسرے ظالم سے انتقام لینے دو، پھر وہی دونوں سے انتقام لے گا۔  ۵؎
	شیخ محمد ابو زھرۃ ؒ کا خیال تھا کہ ظالم حکام کے خلاف خروج کے عدم جواز کے بارے میں امام مالکؒ کا مسلک حسن البصریؒ کے مثل ہے۔ دونوں کے یہاں اگرچہ الفاظ مختلف ہیں، لیکن معنٰی و مطلب ایک ہے۔ ۶؎ دونوں علماء کی بات سنت کی نصوص، شریعت کے مقاصد اور اہل  سنت و جماعت کے اصولوں کے موافق ہے، اس لیے کہ ان کے خلاف خروج میں ان کے ظلم و جور سے کئی گنا زیادہ مفاسد مرتب ہوتے ہیں۔ 
	شیخ ابو زھرۃ کی اس رائے پر، کہ ظالم حکام کے خلاف خروج صحیح نہیں ہے، استاذ علال الفاسی نے تنقید کی ہے۔ ان کا کہنا ہے کہ امام مالکؒ سے اس طرح کی کوئی بات منقول ہے نہ ان کے کلام میں کوئی چیز اس پر دلالت کرتی ہے۔ ۷؎ لیکن میرے خیال میں شیخ ابو زھرۃ کی رائے صحیح ہے، اس لیے کہ امام مالکؒ نے مؤطا میں ’’خوشی نا خوشی ہر حالت میں حکامِ عصر کی اطاعت‘‘ سے متعلق جن نصوص کی تخریج کی ہے ان سے مذکورہ بالا رائے کی تائید ہوتی ہے۔ اسی طرح خروج سے انکار، بلکہ اس سے متعلق امام شاطبی کا نقل کردہ فتوی بھی، جس کا ذکر پہلے گذر چکا، مذکورہ رائے کی صحت کی دلیل ہے۔ 

۲- حکام کے خلاف باغی خوارج کے بارے میں سخت رائے :
	امام مالکؒ نے حجاز میں خوارج کے فتنہ کو اس وقت دیکھا جب ان کی عمر چالیس برس کے قریب ہو رہی تھی۔ خوارج اور اہلِ مدینہ منورہ کے درمیان ایک معرکہ کے بعد ابوحمزہ خارجی نے ۱۳۰ھ میں اپنے گروہ کے ساتھ مدینہ پر ہلّہ بول دیا جس میں قریش کی بڑی تعداد کا قتل عام ہوا اور یہ گھناؤنا فتنہ و فساد عین حرم نبویؐ میں ہوا جس کے احترام میں امام مالکؒ کبھی سواری پر نہیں چلتے تھے۔ انھوں نے یہ سب دیکھا تو مدنی اسلاف میں سے اپنے شیوخ کے طریقہ کے مطابق خروج اور خوارج کی مذمت کی، ان سے اور ان کے طریقوں سے لوگوں کو نفرت دلائی اور سنت و جماعت کے التزام پر ان کو آمادہ کیا۔ ان کے بارے میں امام مالک کے خیالات کے چند نمونے یہاں تحریر کیے جاتے ہیں :
	٭ ابن القاسم نے کہا: مجھ سے امام مالکؒ نے اباضیہ، حروریہ اور دیگر اہل اھواء کے بارے میں فرمایا: ’’میرا خیال ہے کہ ان سے توبہ کرائی جائے، اگر توبہ کر لیں تو ٹھیک، ورنہ قتل کر دیے جائیں ‘‘۔ ۸؎
	٭ ابن القاسم نے کہا: مجھ سے امام مالکؒ نے قدریہ اور اباضیہ کے بارے میں فرمایا: ’’ان کی میّتوں پر نماز جنازہ پڑھی جائے نہ ان کے جنازوں میں شرکت کی جائے اور نہ ان کے مریضوں کی عیادت کی جائے ‘‘۔ ۹؎
	٭ سحنون نے ابن القاسم سے کہا: ان خوارج کے بارے میں تمھاری کیا رائے ہے جنھوں نے خروج کیا، خون بہائے، مال و دولت لوٹے، پھر توبہ کی اور ( بد اعمالیوں سے ) رجوع کیا؟ ابن القاسم نے جواب دیا: ان کے بارے میں امام مالکؒ نے فرمایا ہے : ان کے خون معاف کر دیے جائیں، لوٹے ہوئے مال و دولت میں سے ان کے پاس جو چیز بعینہٖ مل جائے اس کو واپس لے لیا جائے، ورنہ اس کے بدلے ان کے اپنے ذاتی اموال نہ لیے جائیں، اس لیے کہ انھوں نے تاویل کی بنیاد پر لوٹے ہوئے مال و دولت کو خرچ کر ڈالا‘‘۔ ۱۰؎
	٭ العتبی نے ’’المستخرجۃ‘‘ میں کہا: ’’اباضیہ اور واصلیہ کے پیچھے نماز پڑھنے کے بارے میں امام مالکؒ سے پوچھا گیا تو انھوں نے فرمایا: ’’میں اس کو پسند نہیں کرتا‘‘۔ ان لوگوں کے علاقوں میں ان کے ساتھ سکونت اختیار کرنے کے بارے میں پوچھا گیا تو فرمایا : ’’اس کا ترک مجھے زیادہ پسند ہے ‘‘۔ ۱۱؎  عتبی نے مزید کہا کہ امام مالکؒ نے فرمایا: ’’جب دونوں حَکم حضرت ابو موسیٰ اشعریؓ اور حضرت عمرو بن العاصؓ نے فیصلہ سنایا تو خوارج نے خروج کیا اور کہا: لا حکم إلا للّٰہ (اللہ تعالیٰ کے علاوہ کسی کا حکم قابلِ اعتبار نہیں )۔ حضرت علی بن ابی طالبؓ کو ان لوگوں کا علم ہوا تو فرمایا: وہ لوگ کیا کہتے ہیں ؟ ان کو خوارج کا قول بتایا گیا تو فرمایا: حق بات کے ذریعہ باطل چاہا جا ریا ہے۔ امام مالکؒ نے فرمایا: یہ پہلا گروہ ہے جو سنت و جماعت سے باہر نکلا۔ مزید فرمایا: ’’میرا خیال ہے کہ انھوں نے حد سے تجاوز کیا اور لوگوں کی تکفیر کی‘‘۔ ۱۲؎
	٭ ابن رجب نے خوارج کے بارے میں کہا: … ان کے بارے میں بعض اہل علم کا قول ہے کہ مسلمانوں کا خون بہانے، ان کی تکفیر کرنے اور زمین میں فساد پھیلانے کے جرم میں (خوارج) قتل کیے جائیں گے، یہ امام مالکؒ کا قول ہے ‘‘۔ ۱۳؎

۳- حکام کو وعظ و نصیحت کرنا واجب ہے :
	امام مالکؒ سمجھتے تھے کہ خروج و بغاوت کے بجائے علماء و فقہاء پر حکام کی وعظ و نصیحت اور رہنمائی و اصلاح واجب ہے، اس لیے وہ خود امراء و خلفاء کے پاس آتے جاتے اور اہل  سنت و جماعت کے طریقہ کے مطابق ان کو نصیحت و رہنمائی کرتے، خیر کی دعوت دیتے اور برائی سے ہوشیار کرتے تھے۔ میانہ روی اور اعتدال کا یہی راستہ ہے۔ 
	بعض ناواقف لوگ سلاطین کے پاس دینی نصیحت کے لیے بھی علماء کی آمدو رفت پر نکیر کرتے ہیں۔ امام شوکانیؒ نے اپنی کتاب رفع الأساطین فی حکم الاتصال بالسلاطین میں ان لوگوں کو سامنے رکھتے ہوئے لکھا ہے : ’’کسی باعقل و ہوش مند آدمی سے یہ بات مخفی نہیں کہ اگر اہل علم و دین فضلاء بادشاہوں کے پاس آمد و رفت سے باز آ جائیں تو شریعت معطل ہو کر رہ جائے گی اور دین و معاملات کے شرعی احکام کے بارے میں اسلامی مملکت جاہلی مملکت میں بدل جائے گی، جہالت عام ہو گی، بادشاہ اور اس کے خاص حاشیہ برداروں و متبعین کی طرف سے کتاب و سنت کے احکام کی علانیہ مخالفت ہونے لگے گی، اس طرح ان کی خواہشات کے مطابق ان کا مقصد پورا ہو گا اور وہ دین اسلام میں جیسے چاہیں گے الٹ پھیر اور ظاہری مخالفت کریں گے، دوسروں کے مال و دولت مباح کر لیے جائیں گے، عصمتیں پامال ہوں گی، مساجد و مدارس معطل ہو جائیں گے، حرمات کا پاس و لحاظ اٹھ جائے گا، شعائر اسلام ختم ہو جائیں گے، خاص کر ان ملوک و حکم رانوں کی طرف سے جو یہ سب اپنی حکومت و دولت کے چھن جانے اور عزت و ناموس کی بے آبروئی کے خوف سے کرتے ہیں، بیش تر اسلامی احکام سے دامن چھڑانے کا بڑا بہانہ ان کے لیے یہی ہوتا ہے کہ ہم کو واقفیت نہیں، کوئی ہم کو سکھانے والا نہیں، کوئی ہم کو راہ دکھانے والا نہیں، دین جاننے والے ہم سے دور ہو گئے، با عمل علماء نے ہم سے راہ فرار اختیار کی‘‘۔ ۱۴؎
	اہل سنت و جماعت کے اس معتدل منہج کی روشنی میں امام مالکؒ اپنے زمانہ کے حکام سے ربط و تعلق رکھتے تھے اور علماء و فقہاء کو حکم رانوں کی نصیحت و رہنمائی کے لیے ان کے پاس آمدو رفت پر آمادہ کرتے تھے۔ وہ فرماتے تھے : ’’ہر مسلمان یا وہ شخص جس کے سینہ میں اللہ نے علم اور فقہ دی ہے اس پر واجب ہے کہ وہ ہر صاحبِ اقتدار کے پاس جائے، اس کو بھلائی کا حکم دے، برائی سے روکے اور نصیحت کرے، تاکہ عالم کی آمد غیر عالم سے علیحدہ معلوم ہو، اس لیے کہ عالم حکم رانوں کے پاس اسی مقصد سے جاتا ہے۔ اگر ایسا ہو تو اس سے بڑھ کر کوئی فضل و احسان نہیں ‘‘۔ ۱۵؎
	امام مالکؒ سے ان سے شاگرد خلف بن عمر نے کہا: ’’امراء حکام کے پاس آپ کی آمد و رفت کے بارے میں لوگ چہ می گوئیاں کرتے ہیں ‘‘۔ امام مالکؒ نے جواب دیا: ’’میں ان کے پاس اپنے نفس پر جبر کر کے جاتا ہوں، وہ بھی اس لیے کہ کہیں نامناسب آدمی سے مشورہ نہ لیا جا نے لگے ‘‘۔۱۶؎ اس سے معلوم ہوتا ہے کہ وہ ایک پاکیزہ مقصد یعنی امر بالمعروف اور نہی عن المنکر سے دل پر جبر کر کے حکام کے پاس آنے جانے کی زحمت گوارا فرماتے تھے۔ حکّام کے خلاف لوگوں کو ورغلانے کے بجائے خاموشی سے ان کو نصیحت کرنے اور مفسدین کے فساد کا راستہ بند کرنے کے لیے با اقتدار لوگوں کے پاس آمد و رفت کا سلسلہ جاری رکھتے تھے۔ یہی اعتدال اور میانہ روی کا تقاضا ہے جس پر  اہل سنت کاربند ہیں۔ امام مالکؒ فرماتے تھے : ’’اگر میں ان حکام کے پاس نہ جاؤں تو اس شہر (مدینہ منورہ) میں نبی ﷺ کی کسی سنت پر عمل نہ ہو‘‘۔۱۷؎
	حکّام کو وعظ و نصیحت کی ایک مثال عتیق بن یعقوب نے اس طرح روایت کی ہے : ’’امام مالک جب حکمرانِ وقت کے پاس تشریف لے جاتے تو اس کو نصیحت کرتے اور مسلمانوں کے مصالح (مفاد کے کاموں ) کے یے آمادہ کرتے تھے۔ ایک روز خلیفہ ہارون الرشید کے پاس گئے تو اس کو مسلمانوں کے فائدہ کے کاموں کے لیے آمادہ کرتے ہوئے فرمایا:’’مجھے روایت پہنچی ہے کہ حضرت عمر بن الخطابؓ اپنے فضل اور بزرگی کے باوجود عام الرمادۃ (قحط کے سال) کے دوران (محتاجوں کے چولھوں پر چڑھی ہوئی) دیگچیوں کے نیچے پھونک پھونک کر آگ جلایا کرتے تھے تو آپ کی داڑھی میں سے دھواں نکلنے لگتا تھا، لیکن تم سے ایسے (محنت و مشقت کے ) کاموں کے بغیر ہی لوگ راضی ہیں ‘‘۔ ۱۸؎
	ایک بار امام مالکؒ ہارون الرشید کے پاس گئے تو دیکھا کہ اس کے سامنے شطرنج رکھی ہوئی ہے، اور وہ (چال کے لیے ) غور وفکر میں محو ہے۔ وہ بیٹھے نہیں، کھڑے رہے اور فرمایا: اے امیر المؤمنین! کیا یہ حق (صحیح) ہے ؟ ہارون نے کہا: نہیں۔ امام مالکؒ نے فرمایا: اگر حق نہیں ہے تو پھر گمراہی کے سوا کیا ہے ؟ ہارون الرشید اٹھ گئے اور کہا: اب آئندہ یہ میرے سامنے نہیں رکھی جائے گی۔ 
	ایک روز امام مالکؒ نے حکمرانِ وقت سے فرمایا: ’’رعایا کے حالات کی خبر رکھو اس لیے کہ تم ان کے ذمہ دار ہو، حضرت عمر بن الخطابؓ فرمایا کرتے تھے : اس ذات کی قسم جس کے قبضۂ قدرت میں میری جان ہے، اگر فرات کے کنارہ کوئی اونٹ ہلاک ہو جائے تو مجھے خیال ہوتا ہے کہ کہیں قیامت کے دن اللہ تعالیٰ مجھ سے پوچھ تاچھ نہ فرمائے ‘‘۔ 
	الحنینی نے کہا : میں نے امام مالکؒ کو اللہ کی قسم کھا کر یہ کہتے ہوئے سنا ہے کہ ’’سلاطین میں سے کسی کے پاس بھی جب میں جاتا ہوں تو اللہ تعالیٰ اس کی ہیبت میرے دل سے زائل کر دیتا ہے، تاکہ میں اس سے حق بات کہہ سکوں۔ ۱۹؎ 
	خلفاء اور حکم رانوں کے بارے میں امام مالکؒ سب سے زیادہ برے ہم نشینوں کی جھوٹی مدح سے ڈرتے تھے، اس لیے کہ یہ تعریف و توصیف ان کے لیے ان کے اعمال کو اچھا بنا کر پیش کرتی ہے، چنانچہ وہ برے کو اچھا اور اچھے کو برا سمجھنے لگتے ہیں، پھر ان کے دل کسی خیر خواہ اور رہنما کے وعظ و نصیحت کے لیے نہیں کھلتے۔ اس سلسلہ کا ایک واقعہ قاضی عیاض نے نقل کیا ہے کہ امام مالکؒ کے سامنے والی مدینہ منور کے منھ پر اس کی تعریف کی گئی تو امام مالکؒ غصہ ہو گئے اور اس کی طرف مڑ کر کہا: ’’خبردار، ان لوگوں کی تعریف سے دھوکہ نہ کھانا، اس لیے کہ جس نے (تمہارے منھ پر) تمہاری تعریف کرتے ہوئے وہ اچھی بات کہی جو تم میں نہیں ہے، یقین کرو کہ وہ تمہارے بارے میں (دوسروں کے سامنے ) وہ بری بات بھی کہے گا جو تم میں نہیں ہے، اس لیے اللہ سے ڈرو کہ اپنے آپ میاں مٹّھو بنو، یا جو تمہارے منھ پر تمہاری تعریف کرے اس سے خوش ہو، اس لیے کہ ان کے مقابلہ میں تم اپنے نفس کو زیادہ بہتر طریقے سے جانتے ہو۔ مجھے ایک روایت پہنچی ہے کہ نبی ﷺ کے سامنے ایک شخص نے کسی آدمی کی (غیر واقعی) تعریف کی تو نبیﷺ نے فرمایا: تم نے اس کی کمر توڑ دی یا گردن مروڑ دی، اگر اس نے یہ تعریف سن لی تو کبھی کامیاب نہ ہو گا۔ نبی ﷺ نے یہ بھی فرمایا ہے :’’ منھ پر تعریف کرنے والوں کے چہروں پر مٹّی ڈالو‘‘۔ ۲۰؎ 
	کبھی کبھی امام مالکؒ حکام کے خلاف نصیحت میں سختی سے بھی کام لیتے تھے اور ان کے منھ پر ان کے بارے میں سخت بات کہہ دیتے تھے۔ ایک ایسی ہی بات قاضی عیاض نے نقل کی ہے : مدینہ منورہ کے کسی حکم راں نے امام مالکؒ سے کہا : ’’اپنے اصحاب کی طرح آپ خضاب کیوں نہیں لگاتے ؟ امام مالکؒ نے جواب دیا: اب خضاب کے علاوہ عدل و انصاف سے متعلق کوئی اور اچھا کام باقی نہیں رہ گیا ہے !‘‘۲۱؎
	مسلم حکم رانوں کو نصیحت اور حق کی حمایت کے سلسلے میں امام مالک کی صاف صاف سچی کھری باتوں کے یہ چند نمونے تھے جن کو ثقہ راویوں نے بیان کیا ہے۔ انہوں نے کبھی اعتدال و توازن اور حکمت و موعظت حسنہ کا دامن ہاتھ سے نہیں چھوڑا، نہ فتنہ و فساد کی ہمت افزائی کی۔ خلفاء و حکم رانوں سے تقرب ان کی رہنمائی کے لیے حاصل کیا، لیکن ان کے مظالم و  مزاعم باطلہ کی تصدیق کی نہ ان کے تمام اعمال سے رضا مندی کا اظہار کیا۔ 

۴۔ حکّام و سلاطین کے تحفے تحائف قبول کرنا
	حکام سے تعلق و تعامل میں اعتدال و توازن کی ایک علامت خلفاء کے ہدایا قبول کرنا بھی تھی۔ امام مالکؒ کو ان کے معاصر امام اعظم ابو حنیفہؒ کے برخلاف حکم رانوں کے تحائف قبول کرنے کی حلّت میں کبھی شبہ نہیں ہوا۔ امام ابو حنیفہؒ اموی و عباسی خلفاء کے تحائف قبول نہیں فرماتے تھے، امام مالکؒ خلفاء سے تو تحائف قبول کر لیتے تھے، لیکن ان کے علاوہ دیگر حکام و عہدیداروں سے ہدیہ قبول کرنے میں ضرور احتیاط کرتے تھے، ابن القاسم کے بقول امام مالکؒ فرماتے تھے : ’’خلفاء کے ہدایا قبول کرنے میں کوئی شبہ نہیں، یعنی کوئی حرج نہیں، لیکن ان سے کم تر حکام کے تحائف میں کچھ نہ کچھ (شک و شبہ) ہے۔‘‘۲۲؎
	بعض لوگ امام مالکؒ کے ہدایا یا ان میں سے بعض ہدایا قبول کرنے کو بڑی بات سمجھتے تھے، یہاں تک کہ روایت ہے کہ ایک بار خلیفہ ہا رون الرشید نے امام مالکؒ کو تین ہزار دینار بھجوائے، تو ایک زاہد نے ان سے کہا: اے ابو عبد اللہ! آپ نے امیر المؤمنین سے تین ہزار کی خطیر رقم لے لی۔ امام مالکؒ نے فرمایا: ’’اگر وہ امام عادل ہو، شرفاء کو وہ کچھ عطا کرے جس کے وہ مستحق ہوں تو میں کوئی حرج نہیں سمجھتا، ہاں اگر وہ غیر مستحق کو زیادہ دے تو میں اسے ناپسند کرتا ہوں ‘‘۔۲۳؎  ایسا معلوم ہوتا ہے کہ امام مالکؒ یہ ہدایا تردد کے ساتھ قبول فرماتے تھے، تاکہ اپنی مرؤۃ (شرافت) کی حفاظت کریں، ضرورت پوری کریں اور ان ذمہ داریوں کو ادا کریں جو سماجی مرتبہ کی وجہ سے آپ پر عائد ہوتی تھیں، جیسے غریب طلباء کی دیکھ بھال، دیگر محتاجوں کی ضروریات کی تکمیل وغیرہ۔ یہ بھی معلوم ہوتا ہے کہ اس نیک مقصد کے باوجود ان کو اس میں کچھ نہ کچھ تردد ضرور رہتا تھا، لہٰذا دیگر لوگوں کو اس خیال سے کہ ہو سکتا ہے ان کی نیت خود آپ کی جیسی خالص پاک نہ ہو، سلطان کے ہدایا قبول کرنے سے منع فرما دیتے تھے۔۲۴؎  چنانچہ ان سے کئی لوگوں نے سلطان کے جائزہ (بخشش/عطیہ) کے بارے میں پوچھا تو انہوں نے فرمایا: نہ لو! اس پر کسی نے کہا : مگر آپ تو قبول کرتے ہیں ! امام مالکؒ نے جواب دیا: کیا تم اپنے اور میرے دونوں کے گناہ اٹھانا چاہتے ہو؟ دوسرے شخص سے اسی طرح کے سوال کے جواب میں فرمایا: کیا تم مجھے میرے گناہوں کی سرزنش کرنے آئے ہو؟‘‘۲۵؎۔ 


۵- حکم رانوں کے ظلم و جور پر صبر 
	حکم رانوں کے ظلم و ستم پر صبر اہل سنت و جماعت کے اصولوں میں سے ایک اہم اصول ہے۔ اہل سنت کی ہر  تالیف میں اس اصول کی تاکید و تحریض ملتی ہے، اس بارے میں احادیث بھی حد تواتر کو پہنچی ہوئی ہیں ۲۶؎۔ یہ نکتہ بھی ہماری شریعت کے اعتدال و توازن کی دلیل ہے، اس لیے کہ حکم رانوں کے ظلم و ستم پر صبر، نیز ان کے خلاف خروج (بغاوت) سے اجتناب کے ذریعہ ایسے مصالح (فوائد) حاصل ہوتے اور مفاسد رفع ہوتے ہیں جن کا فائدہ ملک اور بندگان خدا کو ملتا ہے۔ 
	اس معتدل و متوازن طریق کار پر امام مالکؒ کاربند تھے، مگر اس کے باوجود عباسی حکم راں ابو جعفر المنصور کے دور میں ان پر آزمائش کے پہاڑ ٹوٹے، کوڑوں سے ان کی پٹائی کی گئی، یہاں تک کہ ان کے دونوں کندھے اتر گئے، اس کے باوجود وہ اطاعت سے دست کش نہ ہوئے، بلکہ وہ اپنے جلاّدوں کے لیے دعائے خیر فرماتے رہے اور ان کی زیادتی کو معاف کر دیا۔ 
	اس آزمائش کے اسباب کے بارے میں مؤرخین کے مختلف اقوال ہیں۔ ابن عبد البر کے بیان کے مطابق مشہور ترین بات یہ تھی کہ عباسی خلیفہ ابو جعفر المنصور نے امام مالکؒ کو لیس علی مستکرہ طلاق (زور زبردستی سے مجبور کئے ہوئے شخص کی طلاق معتبر نہیں ) والی حدیث بیان کرنے سے منع کیا تھا، پھر چپکے سے ایک شخص کو اس کے بارے میں دریافت کرنے کے لیے بھیجا۔ امام مالکؒ نے تمام لوگوں کے سامنے وہ حدیث بیان فرمائی۔ اس پر اس نے آپ کو کوڑے لگوائے ۲۷؎، بیان کیا گیا ہے کہ آپ کو اسّی (۸۰) کوڑے مارے گئے ۲۸؎۔ الداروردی کا بیان ہے کہ بیعت سے متعلق فتوے کے بارے میں جب امام مالکؒ کو کوڑے مارے گئے، میں اس وقت ان سے سب لوگوں سے زیادہ قریب تھا، جب بھی ان پر کوڑا پڑتا تھا تو میں ان کو کہتے ہوئے سن تا تھا: اللّٰہم اغفر لہم، فإنہم لا یعلمون (اللہ تعالیٰ ان کو معاف فرما دے اس لیے کہ یہ نہیں جانتے ) ۲۹؎ 
	ابو الولید الباجی کا بیان ہے : جب ابو جعفر المنصور نے حج کیا تو والی مدینہ منورہ جعفر بن سلیمان (جس نے امام مالک کو کوڑے لگوائے تھے ) سے بدلہ لینے کے لیے امام مالک کو بلوایا کہ اس سے قصاص لے لیں، مگر امام مالک نے فرمایا: ’’اللہ کی پناہ! بخدا میرے جسم پر جو کوڑا بھی پڑا، میں نے فوراً رسول اللہ ﷺ سے قرابت کی وجہ سے اس کو اسی وقت معاف کر دیا‘‘۔ قاضی عیاض نے نقل کیا ہے کہ ’’کوڑوں کی ضرب سے امام مالکؒ بے ہوش ہو گئے، جب انہیں ہوش آیا تو حاضرین کو مخاطب کر کے فرمایا ’’ میں تم سب کو گواہ بنا کر کہتا ہوں کہ میں نے کوڑے مارنے والوں کو معاف کر دیا‘‘۔ ۳۱؎
	اس ظلم و ستم کے باوجود امام مالکؒ کسی فتنہ میں ملوّث ہوئے نہ کسی کو خروج (بغاوت) پر اکسایا، لیکن کسی کو خوش کرنے کے لیے اور اس کی خواہش کی پیروی میں وہ حدیث شریف بیان کرنے سے بھی باز نہیں رہے، اس لیے کہ یہ کتمان علم کے دائرہ میں آتا ہے، جس سے اللہ سبحانہ و تعالی نے منع فرمایا ہے۔ 
	صحیح بات یہ معلوم ہوتی ہے کہ مدینہ منورہ میں محمد بن عبد اللہ النفس الزکیۃ کے خروج کے وقت مذکورہ بالا حدیث بیان کرنے کی وجہ سے امام مالکؒ کو کوڑے لگائے گئے تھے، ان کا مقصد لوگوں کو بغاوت پر اکسانا نہیں تھا، انہوں نے تو صرف حدیث بیان کی تھی، لوگوں نے ان سے روایت کرتے ہوئے اس حدیث کو نقل کیا۔ اس موقع پر بعض غرض مند لوگوں نے اس میں سے وہ معنی نکال لیے کہ امام مالک لوگوں کو ابو جعفر المنصور کی بیعت سے دست کش ہونے پر اکسا رہے تھے، اس لیے کہ اس کی بیعت جبراً لی گئی تھی، انہوں نے والی مدینہ منورہ کو خبر کر دی، اور امام مالکؒ پر امتحان و آزمائش کی آندھی گزر گئی۳۲؎۔ ابن عبد البر کی الانتقاء میں بھی یہی بات مذکور ہے ۳۳؎۔ 
	حکام وقت کے ساتھ ربط و تعلق کے معاملے میں امام دار الھجرۃ مالک ؒ کا یہ معتدل و متوازن منہج تھا، خواہ حکام کوڑے مار مار کے ان کی پیٹھ ادھیڑ دیں اور ان کا مال و دولت ضبط کر لیں۔ انہوں نے یہ سب مصیبت امت کی مصلحت (مفاد) اور خروج (بغاوت) کے مفاسد سے احتراز کے لیے مول لی۔ مصلحین کو اسی مسلک کی پیروی کرنی چاہئیے اور مخلصین کو یہی نمونہ اپنا نا چاہئیے، اس لیے کہ شرعی و سیاسی اصلاح کا راستہ فوجی انقلابات کے ذریعہ حکام کے خلاف مسلح بغاوت نہیں ہے، تشدد کی یہ کارروائیاں موجودہ زمانہ کی بدعتیں (ایجاد بندہ) ہیں، مگر وہ اسلامی نصوص و مقاصد اور اعتدال و میانہ روی کے خلاف ہیں۔ اسلام تو اولاً دل کی دنیا بدلنے کا حکم دیتا ہے۔ اگر بنیاد مضبوط نہیں ہو گی تو اس پر مستحکم اور بلند و بالا عمارت تعمیر نہیں ہو سکتی۔ اللہ سبحانہ و تعالیٰ کسی قوم کی حالت اس وقت تک نہیں بدلتا جب تک کہ وہ خود اپنی حالت بدلنے کے لیے پر عزم نہ ہو۔ ان احمقانہ سیاسی انقلابات اور فوجی بغاوتوں کو ہم بہت جھیل چکے، اور ان کے مفاسد بھی روز روشن کی طرح عیاں ہو چکے۔ کاش کہ اب ہم امام مالکؒ کے معتدل و متوازن راستہ سے رہنمائی حاصل کریں۔ 
***

حواشی و مراجع 
۱؎ 	العقیدۃ الطحاویۃ، المکتب الاسلامی، بیروت، ۱۴۱۴ھ/۱۹۹۳ء، ص ۶۸
۲؎	محمد ابو زھرۃ، مالک: حیاتہ وعصرہ وآراء ہ وفقہہ، دار الفکر العربی، القاہرۃ، ص ۴۸-۵۰
۳؎	الشاطبی، الاعتصام، تحقیق حسن آل سلمان، مکتبۃ التوحید، المنامۃ، البحرین، ۳/۴۶ 
۴؎  	حوالہ سابق 
۵؎  	محمد ابو زھرۃ، مالک …ص ۵۲-۵۳
۶؎  	حوالہ سابق 
۷؎  	علال الفاسی، نضالیۃ الامام مالک ومذہبہ، مطبعۃ الرسالۃ، الرباط، ا لمغرب، ص ۱۱
۸؎  	المدونۃ الکبری، تحقیق محمد محمد تامر، مکتبۃ الثقافۃ الدینیۃ، القاہرۃ، ۱/۵۸۹
۹؎  	حوالہ سابق ۱/۵۹۰		۱۰؎  	حوالہ سابق، ۱/۵۹۰
۱۱؎ 	ابن رشد، البیان وا لتحصیل، تحقیق محمد حجی، دار الغرب الاسلامی، ۱۴۰۸ھ/ ۱۹۸۸ء، ۱/۴۴۳
۱۲؎  	حوالہ سابق، ۱۸/۴۰۰
۱۳؎  	ابن رجب، جامع العلوم والحکم فی شرح خمسین حدیثاً من جوامع الکلم، تحقیق محمد الأحمدی ابو النور، دار السلام، القاہرۃ، ۱۴۲۴ھ/۲۰۰۴ء، ۱/۳۵۶
۱۴؎  	الشوکانی، رفع الأساطین فی حکم الاتصال بالسلاطین، تحقیق حسن محمد الظاہر، دار ابن حزم، ۱۴۱۳ھ/۱۹۹۲ء، ص ۷۴-۷۵
۱۵؎  	القاضی عیاض، ترتیب المدارک وتقریب المسالک لمعرفۃ اعلام مذہب مالک، دار الکتب العلمیۃ، بیروت ۱۴۱۸ھ/۱۹۹۸ء، ۱/۱۱۱  اور ابن فرحون، الدیباج المذہب فی معرفۃ اعیان علماء المذہب، دار الکتب العلمیۃ، بیروت، ۱۴۱۷ھ/۱۹۹۶ء، ص ۷۵
۱۶؎  	القاضی عیاض، ترتیب المدارک…۱/۱۱۱، 
۱۷؎  ۱۸؎  ۱۹؎  حوالہ سابق		۲۰؎ 	حوالہ سابق ۱/۱۱۳
۲۱؎ 	حوالہ سابق 			۲۲؎ 	حوالہ سابق ۱/۱۱۷ 
۲۳؎ 	حوالہ سابق  		۲۴؎  	محمد ابو زھرہ، مالک … ص ۳۹
۲۵؎  	القاضی عیاض، ترتیب المدارک… ۱/۱۱۷-۱۱۸
۲۶؎  	الشوکانی، رفع الأساطین…، ص ۸۱-۸۸
۲۷؎  	ابن عبد البر، الإنتقاء فی فضائل الأئمۃ الثلاثۃ الفقہاء، تحقیق عبد الفتاح ابو غدۃ، دارالبشائر الإسلامیۃ، بیروت، ۱۴۱۷ھ/۱۹۹۷ء، ص ۸۷
۲۸؎  	القاضی عیاض، ترتیب المدارک …، ۱/۱۲۵
۲۹؎ 	حوالہ سابق 			۳۰؎ 	حوالہ سابق ۱/۱۲
 ۳۱؎ 	حوالہ سابق			۳۲؎  	محمد ابو زھرۃ، مالک… ص ۵۹
۳۳؎  	ابن عبد البر، الإنتقاء…، ص ۸۷
(مأخذ: سہ ماہی آفاق الثقافۃ والتراث، دبئی، متحدہ عرب امارات، ۱۴/۵۵، اکتوبر ۲۰۰۶ء، ص ۱۹-۲۷)
٭٭٭


تعارف و تبصرہ 

ہندوستانی مفسرین اور ان کی عربی تفسیریں 		محمد سالم قدوائی 
ناشر: اسلامک بک فاؤنڈیشن، نئی دہلی۔۲،۲۰۰۶ئ، صفحات ۲۹۴،قیمت -/۲۰۰ روپے 
	ہندوستان میں عربی زبان میں علم تفسیر کے میدان میں کیا کچھ کام ہوا ہے ؟ کتنی مکمل یا نامکمل تفسیریں، کتب تفسیر پر حواشی و تعلیقات اور مختلف علوم قرآنی پر تصنیفات و تالیفات معرضِ وجود میں آئی ہے ؟ زیر نظر کتاب اس موضوع پر ایک بھرپور مطالعہ ہے۔ اصلاً یہ ایک تحقیقی مقالہ ہے جس پر فاضل مصنف کو پی ایچ ڈی کی ڈگری تفویض کی گئی تھی۔ عرصہ سے یہ کتاب نایاب تھی۔ اسلامک بک فاؤندیشن کی دل چسپی سے اب اس کا دوسرا ایڈیشن منظر عام پر آیا ہے۔ 
	یہ کتاب پانچ ابواب پر مشتمل ہے۔ باب اول میں ان تفسیروں کا ذکر ہے جو مکمل ہو گئی تھیں، خواہ وہ مکمل ملتی ہوں یا نہ ملتی ہوں، باب دوم میں اجزائے قرآن کی تفسیروں کا تعارف ہے یعنی مختلف سورتوں کی یا محض آیتوں کی۔ باب سوم میں قدما کی تفسیروں کے حواشی اور شرحوں کا ذکر ہے۔ باب چہارم متعلقات قرآن پر لکھی گئی کتابوں کے تعارف پر مشتمل ہے۔ باب پنجم میں ان مصنفین کے مختصر حالات بیان کیے گئے ہیں جن کا تذکرہ کتب سوانح میں بحیثیت مفسر ملتا ہے، لیکن ان کی کتابیں مفقود ہیں۔ فاضل مصنف نے ہر مفسر کے حالاتِ زندگی پر مختصر روشنی ڈالنے کے ساتھ مشتملاتِ کتاب کا کسی قدر تفصیل سے تعارف کرایا ہے۔ 
	یہ کتاب پہلی مرتبہ ۱۹۷۳ء میں شا ئع ہوئی تھی۔ یہ بات ناقابل فہم ہے کہ ایک تہائی صدی گزر جانے کے باوجود فاضل مصنف کو اس میں اضافہ کرنے کے لیے کچھ نہیں ملا۔ لکھتے ہیں : ’’میں برابر اس فکر میں رہا کہ کچھ مزید معلومات اگر حاصل ہو سکیں تو انہیں نئے ایڈیشن میں شامل کر دوں، مگر کوئی قابلِ ذکر چیز ہاتھ نہ لگی‘‘ (ص۵) اس عرصہ میں قرآنیات پر متعدد فہرستیں (BIBLIOGRAPHIES) اور تاریخ تفسیر و مفسرین پر متعدد کتابیں شائع ہوئی ہیں، ان کی روشنی میں متعلقہ موضوع پر خاطر خواہ اضافہ کیا جا سکتا ہے۔ فاضل مصنف نے مولانا فراہیؒ کے اجزائے تفسیر سے صرف تین (تفسیر سورۂ مرسلات، تفسیر سورۂ عصر اور تفسیر سورۂ کافرون) کا تذکرہ کیا ہے۔ حالاں کہ ان کے علاوہ فاتحہ، ذاریات، تحریم، قیامۃ، عبس، شمس، تین، فیل، کوثر اور لہب نامی سورتوں کے تفسیری اجزا کے علاوہ سورۂ بقرہ کی ناتمام تفسیر بھی شائع ہو چکی ہے۔ مولانا کی کتاب مفردات القرآن کا تعارف کراتے ہوئے لکھا ہے کہ اس میں ۷۷ الفاظ کی تشریح کی گئی ہے۔ اس کتاب کا نیا ایڈیشن ۲۰۰۴ء میں دائرۂ حمیدیہ سے ڈاکٹر محمد اجمل ایوب اصلاحی کی تحقیق کے ساتھ شائع ہوا ہے جس میں فاضل محقق نے مولانا کی دیگر تحریروں سے ۴۲ کلمات کا اضافہ کیا ہے۔ مولانا کا نام حمید  الدین فراہی لکھا گیا ہے، حالاں کہ وہ عربی تحریروں میں اپنا نام عبدالحمید لکھا کرتے تھے۔ 		(محمد رضی الاسلام ندوی)

شاہ ولی اللہ کا رسا لۂ سیرت		پروفیسر محمد یٰسین مظہر صدیقی
(سرور المحزون فی ترجمۃ نور العیون)
ناشر: حضرت شاہ ولی اللہ اکیڈمی، پھلت، مظفر نگر یوپی، نومبر ۲۰۰۶ئ، ص:۲۴۰، قیمت -/۱۰۰ روپے 
	علی گڑھ مسلم یونیورسٹی علی گڑھ کے ادارۂ علوم اسلامیہ کے تحت شاہ ولی اللہ ریسرچ سیل یوں تو دو دہائیوں سے زائد عرصہ سے قائم تھا، لیکن اس کی سرگرمیاں معدوم تھیں۔ پروفیسر محمد یٰسین مظہر صدیقی نے اپنی چیرمین شپ کے زمانے میں اس کا احیاء کیا۔ قرآن، حدیث، تصوف اور تاریخ و سیرت میں شاہ ولی اللہ کی خدمات اور ان کی معرکہ آرا تصنیف ’حجۃ اللہ البالغہ‘ کے تجزیاتی مطالعہ پر متعدد سمینار کرائے، شاہ صاحب کی تصانیف کی تدوین و اشاعت، ترجمہ اور تحقیق کے منصوبے تیار کیے اور اس عرصہ میں خود بھی متعدد کتب تصنیف کیں۔ ان میں شاہ ولی اللہ کا فلسفۂ سیرت، حضرت شاہ ولی اللہ دہلوی- شخصیت و حکمت کا ایک تعارف (اردو، عربی، انگریزی) اور حجۃ اللہ البالغہ- ایک ایک تجزیاتی مطالعہ ادارۂ علوم اسلامیہ، مسلم یونیورسٹی سے اور شاہ ولی اللہ کی خدماتِ حدیث شاہ ولی اللہ اکیڈمی پھلت سے شائع ہو چکی ہیں۔ زیرِ نظر کتاب بھی مذکورہ اکیڈمی کی جانب سے شائع ہوئی ہے۔ 
	سیرت نگاروں میں امام ابن سید الناسؒ (م۷۳۴ھ/ ۱۳۳۳ئ) عیون الأثر فی فنون المغازی والشمائل والسیر کے مؤلف کی حیثیت سے مشہور ہیں۔ سیرت پر ان کا ایک مختصر رسالہ بھی ہے جس کا نام نورالعیون فی تلخیص سیرۃ الأمین المامون ہے۔ شاہ ولی اللہ (م۱۱۷۶ھ/۱۷۶۲ئ) نے اس کا فارسی ترجمہ سرور المحزون فی ترجمۃ نور العیون کے نام سے کیا تھا۔ پروفیسر صدیقی نے اس کا اردو ترجمہ ایضاح المکنون کے نام سے کر دیا ہے۔ زیر نظر کتاب میں عربی متن کے ساتھ فارسی اور اردو ترجمے بھی شامل ہیں۔ فاضل مترجم نے ’تقدیم‘ میں سیرت نگاری کے رجحانات سے بحث کرتے ہوئے مختصراتِ سیرت کا تعارف کرایا ہے اور ابن سید الناس کے اصل کتابچہ اور شاہ ولی اللہ کے فارسی ترجمہ کا تجزیاتی مطالعہ بھی پیش کیا ہے۔ 
	سیرت نگاری پروفیسر صدیقی کی علمی خدمات کا خاص میدان ہے۔ اس موضوع پر ان کی ایک درجن سے زائد تصانیف اور بہت سے مقالات (جن میں سے بڑی تعداد ’تحقیقاتِ اسلامی‘ میں شائع ہوئی ہے ) اہلِ علم سے خراجِ تحسین حاصل کر چکی ہیں۔ امید ہے، زیرِ نظر کتاب کو بھی قبولِ عام حاصل ہو گا اور سیرتِ نبوی اور تصانیفِ ولی اللٰہی کے مطالعات میں اس کی اہمیت کو محسوس کیا جائے گا۔  	(م-ر-ن)

اصحابِ کہف کے غار کا انکشاف 		پروفیسر محمد نعمان خان 
تقسیم کار۔ اسلامک بک فاؤنڈیشن، نئی دہلی،۲۰۰۶ئ، صفحات ۲۴۵، قیمت /۱۵۰  روپئے 
	قرآن کریم نے ایک مقام پر اصحاب الکہف و الرقیم کا واقعہ بیان کیا ہے۔ اس کے مطابق کچھ نوجوانوں نے اپنے ایمان کو محفوظ رکھنے کی خاطر ایک غار میں پناہ لی تھی۔ اللہ تعالیٰ نے ان کو اپنی خاص رحمت سے نوازا اور ان کو اسی غار میں سُلا دیا۔ طویل عرصے کے بعد وہ جاگے اور لوگوں کو ان کا علم ہوا تو انہوں نے اس غار کے قریب ایک معبد بنا ڈالا۔ مستشرقین نے قرآنی قصوں کو اور خاص طور پر اس واقعہ کو تنقید کا نشانہ بنایا ہے۔ انہوں نے لکھا ہے کہ قرآن نے بغیر کسی تحقیق کے اس واقعہ کو نقل کر لیا ہے۔ اس کے بیان کردہ اوصاف کسی متعین  غار پر منطبق نہیں ہوتے۔ 
	اصحاب کہف نے جس غار میں پناہ لی تھی وہ کہاں اور کس ملک میں واقع ہے ؟ کس بادشاہ کے ظلم سے بچنے کے لیے انہوں نے غار میں پناہ لی تھی؟ پھر جب طویل مدت کے بعد وہ بیدار ہوئے تو کس بادشاہ کا عہد تھا؟ تفسیری روایات میں اس کی کوئی واضح تفصیل نہیں ملتی۔ آثار صحابہ میں کچھ اشارات ہیں جو باہم مختلف ہیں۔ مفسرین کرام نے عموماً تین مقامات کا ذکر کیا ہے۔ قرآن میں مذکور اصحاب کہف کا غار (۱) دمشق کے قریب کہیں واقع ہے (۲)ایشیائے کوچک کے ساحلی شہر افسوس /افیسس میں ہے جس کا کھنڈر آج موجودہ ترکی میں پایا جاتا ہے۔(۳) بلقاء / ایلیہ کے قریب ہے جو خلیج فارس کے ساحل پر عمان کے نزدیک کوئی مقام ہے۔ 
	۱۹۶۳ء میں محمد تیسیرظبیان سکریٹری رابطۂ علوم اسلامیہ اردن کی کوششوں سے محکمۂ آثارِ قدیمہ اردن کی زیرنگرانی عمان کے جنوب میں واقع الرجیب نامی بستی سے متصل ایک غار کی کھدائی کی گئی جس کے بارے میں مقامی باشندوں کا خیال تھا کہ یہ اصحاب الکہف والرقیم کا غار ہے۔ کئی سالوں میں یہ کام مکمل ہوا۔ بہت سے شواہد ملے اور اسے اصحاب کہف کے غار کا انکشاف سمجھا گیا۔ پیش نظر کتاب میں اسی انکشاف کو پیش کیا گیا ہے۔ اس کتاب کے مصنف پروفیسر محمد نعمان خان شعبۂ عربی دہلی یونیورسٹی کے صدر ہیں۔ اس سے پہلے اردنی سفارت خانہ دہلی میں مقامی سکریٹری رہ چکے ہیں۔ اردن کی اکیڈمی ’’المجمع الملکی لبحوث الحضارۃ الاسلامیۃ‘‘ میں بھی کام کر چکے ہیں۔ 
	مصنف نے پہلے قرآن مجید کی روشنی میں اصحاب کہف کا واقعہ بیان کیا ہے پھر دیگر اسلامی اور عیسائی مآخذ کی مد د سے اس قصہ کی بعض تفصیلات ذکر کی ہیں۔ مثلاً یہ کہ کس ظالم بادشاہ کے ظلم سے مجبور ہو کر اور اپنے ایمان کو بچانے کی خاطر اصحاب کہف نے غار میں پناہ لی تھی؟ اور جب وہ بیدار ہوئے تو کس بادشاہ کی حکومت تھی اور وہ کون سا زمانہ تھا؟ اسی طرح انہوں نے یہ بھی دکھایا ہے کہ جس غار میں اصحاب کہف نے پناہ لی تھی اس کے محل وقوع سے متعلق اسلامی روایات کیا کہتی ہیں اور عیسائی روایات میں کیا کچھ ہے ؟ مصنف نے تاریخی و اثری ثبوت بھی جمع کیے ہیں۔ حکومت اردن نے محمد تیسیرظبیان کی تحریک پر کھدائی کی اجازت دی اور رفیق وفا الدجانی کی نگرانی میں اردن کے محکمۂ آثارِ قدیمہ نے کھدائی کا کام کیا۔ ان دونوں حضرات کی مرتب کردہ کتابوں سے فاضل مصنف نے اثری تحقیقات کی تفصیلات درج کی ہیں۔ 
	اصحاب کہف کے غار کے محل وقوع کے سلسلے میں علماء اور مفسرین کے درمیان شروع سے اختلاف رہا ہے۔ لیکن متأخرین کے یہاں یہ قول زور پکڑ گیا کہ یہ غار ترکی کے اثری شہر افسوس میں ہے۔ یہ بات اتنی عام ہو گئی کہ اکثر متأخر محققین کا میلان اسی طرف رہا۔ کتاب میں اس قول کو رد کیا گیا ہے اور تاریخی حقائق کی روشنی میں نقد کر کے دکھایا گیا ہے کہ افسوس کا غار وہ غار ہرگز نہیں ہو سکتا جس کا ذکر قرآن مجید میں کیا گیا ہے۔ مستند ذی علم شخصیات کی تحقیقی کاوشوں کے حوالوں سے کتاب بھرپور ہے۔ تفاسیر پر مصنف کی اچھی نظر ہے۔ انہوں نے اہم تفاسیر سے استفادہ کرتے ہوئے مختلف آراء کے درمیان علمی و تحقیقی اسلوب میں موازنہ کیا ہے۔ احتیاط کے ساتھ تاریخی اقوال بھی نقل کیے ہیں۔ صحابہ و تابعین کے سفر غزوات وغیرہ کی تفصیل نقل کر کے ان کے اقوال کو بطور تائید پیش کیا ہے۔ بعض صحابہ کے اقوال کی روشنی میں صاحب کتاب کا خیال ہے کہ ابتدائی عہد میں اصحاب کہف کے غار کا محل وقوع معلوم تھا۔ 
	یہ کتاب قرآنیات سے دلچسپی رکھنے والے طلبہ، اور تاریخی ذوق رکھنے والوں کے لیے ایک اہم دستاویزی کام ہے۔ صاحب کتاب کے الفاظ میں ’’اصحاب کہف کے غار کی دریافت بیسویں صدی کا ایک عظیم کارنامہ اور قرآن کریم میں بیان کردہ واقعہ کی تصدیق ہے ‘‘ (ص۷)
	فاضل مصنف نے دستیاب مراجع سے استفادہ کر کے یہ کتاب ترتیب دی ہے۔ انکشاف کی تائید میں جابجا حوالے بھی دیے ہیں۔ لیکن نامعلوم کیوں انہوں نے حوالہ دینے کا عصری طریقہ اختیار نہیں کیا ہے۔ چنانچہ بہت سے مقامات پر مآخذ کے صفحات نمبر ذکر نہیں کیے ہیں۔ مصنف کے پیش نظر تمام اہم اردو تفاسیر رہی ہیں جن کے اقتباسات انہوں نے بطور ضمیمہ نقل کر دیے ہیں۔ اگرجدید عربی تفاسیر بھی ان کے پیش نظر رہتیں تو بہتر تھا۔ محکمۂ آثار قدیمہ اردن کی دستاویزات کا عکس بھی کتاب کے استنادی پہلو کو تقویت دیتا۔ کتاب کے صفحات ۶۵ تا ۸۰ بے ترتیب ہو گئے ہیں۔ 
	حاصل یہ ہے کہ زیر نظر کتاب عمدہ اور تحقیقی ہے۔ امید ہے کہ علمی حلقوں میں اسے پذیرائی حاصل ہو گی۔ 
			(سراج احمد برکت اللہ فلاحیؔ )

خطباتِ جمعہ 		پروفیسر محمد سعود عالم قاسمی 
ناشر: ہمدرد ایجوکیشن سوسائٹی، تعلیم آباد، سنگم وہار، نئی دہلی -۶۲،صفحات:۳۵۱، سنۂ اشاعت:۲۰۰۶ء

	اسلام کے تربیتی نظام میں جمعہ کے خطبات کو خصوصی اہمیت حاصل ہے۔ رسول کریم ﷺ ہر جمعہ کو مسجد کے منبر سے جو خطبات دیتے تھے ان میں عام ہدایات کے ساتھ وقت کے موضوعات اور سوالات پر بھی گفتگو ہوتی تھی اور سماج کو درپیش مسائل و مشکلات پر بھی روشنی ڈالی جاتی تھی۔ یہ سلسلہ پوری اسلامی تاریخ میں جاری رہا اور جمعہ کے خطبات سے سماج کی اصلاح، لوگوں کی دینی و اخلاقی تربیت، دینی تعلیمات کی اشاعت اور عمومی ہدایت و رہ نمائی کا عظیم الشان کام انجام پاتا رہا۔ آج بھی جن ممالک کی زبان عربی ہے وہاں خطبات جمعہ کے ذریعہ اس مقصد کو بروئے کار لایا جا ریا ہے۔ 
	غیر عربی سماج میں عربی خطبات سے وہ مقصد پورا نہیں ہوتا جو خطبات جمعہ کی روح ہے۔ اس کمی کی تلافی کے لیے کچھ جگہوں پر خطبۂ جمعہ سے پہلے علاقائی زبان میں تقریر کا رواج ہے۔ لیکن اس سے بہتر طریقہ یہ ہے کہ جمعہ کے دو خطبوں میں سے پہلا خطبہ اردو یا علاقائی زبان میں دیا جائے اور دوسرا عربی میں ہو۔ اس مناسبت سے آل انڈیا مسلم پرسنل لا بورڈ، جو ہندوستانی مسلمانوں کی معاشرتی اصلاح کا علم بردار ہے، اس نے ایسے خطبات کے مجموعے تیار کرانے کی ضرورت محسوس کی جنھیں مساجد کے ائمہ جمعہ کے خطبات میں پڑھ کر سنا سکیں۔ لیکن یہ کام اب تک مطلوبہ طریقہ پر انجام نہ پاسکا تھا۔ 
	مولانا پروفیسر سعود عالم قاسمی ہم سب کی طرف سے شکریہ کے مستحق ہیں کہ انھوں نے زیرِ نظر کتاب کی صورت میں اس ضرورت کو بحسن و خوبی پورا کیا ہے۔ مولانا موصوف جو دینی بصیرت کے ساتھ عصری آگہی بھی رکھتے ہیں اور خطبات جمعہ کے مؤثر کر دار کا بھر پور احساس بھی رکھتے ہیں، انھوں نے اپنی ان گوناگوں خوبیوں کی وجہ سے خطبات جمعہ کے اس مجموعہ کو جامع، دلنشیں، مؤثر، فکر انگیز اور با مقصد بنانے میں بڑی کامیابی حاصل کی ہے۔ اپنے پیش لفظ میں انھوں نے لکھا ہے کہ : ’’ان خطبات میں ایمان و عقائد، اعمال و اذکار، اخلاق و عادات، سماجی و معاشی اصلاح اور بعض مروّجہ رسوم کی تطہیر کو پیش نظر رکھا گیا ہے۔ کوشش کی گئی ہے کہ قرآن و سنت، اسوۂ صحابہ اور تاریخ اسلامی کے معتبر واقعات سے استفادہ کیا جائے۔ زبان سادہ اور ابہام سے پاک ہو۔ ہر خطبہ اوسطاً چھ صفحات پر مشتمل ہو جو دس منٹ کے اندر پڑھا جا سکے ‘‘۔ یہ انتخاب اور یہ طرز دونوں مستحسن ہیں۔ پھر مؤلف نے ان خطبات کی ترتیب بھی ہجری سال کے مہینوں کے لحاظ سے رکھی ہے۔ اس طرح ۳۵۰ صفحات کی اس کتاب میں ۵۳ خطبات تحریر کر دیے گئے ہیں، جو پورے سال کے لیے کافی ہو جاتے ہیں۔ خطبات کے موضوعات کو دیکھنے سے اندازہ ہوتا ہے کہ اختلافی باتوں سے گریز کرتے ہوئے انتہائی سہل زبان میں قرآن و حدیث اور تاریخ و سیرت کی روشنی میں خطبات تیار کیے گئے ہیں۔ کتاب کے آغاز میں خطبۂ جمعہ کی اہمیت اور تقاضوں پر ایک تحریر شامل ہے اور خطیب کی ذمہ داریوں سے متعلق بڑے حکیمانہ مشورے دیے گئے ہیں، کتاب پر آل انڈیا مسلم پرسنل لا بورڈ کے صدر مولانا سید محمد رابع حسنی ندوی اور دارالعلوم دیوبند وقف کے مہتمم مولانا محمد سالم قاسمی کی تقریظات ثبت ہیں۔ ہمدرد ایجوکیشن سوسائٹی نے اس گراں قدر کام میں اپنا فیاضانہ تعاون پیش کیا ہے، اس پر وہ بے انتہا شکریہ کی مستحق ہے۔ ہم سوسائٹی سے توقع رکھتے ہیں کہ ان خطبات کا ملک کی علاقائی زبانوں میں ترجمہ کرا کے ان کی اشاعت میں بھی دل چسپی لے گی، تاکہ اس کی افادیت کا دائرہ وسیع ہو۔ یہ کام مسلم پرسنل لا بورڈ بھی اپنی سطح پر انجام دے سکتا ہے۔ ضرورت ہے کہ اس کتاب کو پورے ملک میں عام کیا جائے۔ ائمہ جمعہ کے لیے کتاب بلا قیمت ناشر کے پتہ پر دستیاب ہے۔ 
						(محمد فہیم اختر ندوی)

مجلہ’ الدین‘ (۰۶۔۲۰۰۵ء)		ایڈیٹر: محمد شمیم اختر قاسمی
ناشر:  تھیالوجیکل سوسائٹی، شعبۂ سنّی دینیات، علی گڑھ مسلم یونیورسٹی علی گڑھ، صفحات:۲۸۸

	مجلہ ’الدین‘ تھیالوجیکل سوسائٹی شعبۂ سنّی دینیات، مسلم یونیورسٹی علی گڑھ کی علمی، ادبی اور ثقافتی سرگرمیوں کا ترجمان سالنامہ ہے۔ اس کے زیرِ نظر شمارہ میں شعبہ کے اساتذہ اور ریسرچ اسکالرز کے علاوہ یونیورسٹی کے دیگر شعبوں اور باہر کے اہل علم کے مضامین بھی شامل ہیں۔ پیغامات، اداریہ اور روداد مذاکرہ کے علاوہ یہ مجلہ ۲۳ مقالات پر مشتمل ہے۔ موضوعات پر ایک نظر ڈالنے سے اندازہ ہوتا ہے کہ مرتبین نے موجودہ حالات کے تناظر میں ہی زیادہ تر مضامین اکٹھا کر کے اہلِ علم کو دعوت فکر دی ہے۔ چند عناوین یہ ہیں : اسلام، مستشرقین اور مدارسِ دینیہ، اسلام اور امنِ عالم، اکیسویں صدی کے حوالے سے ناظرہ عربی زبان اور مطالعۂ قرآن کے مسائل، شرم و حیا اسلام کی نظر میں، مشرقی طریقۂ تعلیم: ایک جائزہ، مسلمانوں کے مختلف مکاتبِ فکر اور قرآن، انسانی کلوننگ اور اسلام، دار القضاء کی شرعی حیثیت ہندوستانی تناظر میں، اسلام میں تعلیمِ نسواں اور عصر حاضر کے تقاضے، نکاح میں لڑکی کی رضا مندی اور ہمارا سماج۔ آخر میں ایک سمینار کی رپورٹ ہے جو شعبہ میں ’برصغیر کی جامعات میں دینی تعلیم اور عصری تقاضے ‘ کے عنوان سے منعقد ہوا تھا۔ 
	ایک جگہ (ص ۲۷۳) مولانا سلمان الحسینی ندوی کو ناظم ندوۃ العلماء لکھنؤ لکھا گیا ہے جب کہ موصوف وہاں کے مؤقر استاذ ہیں اور ناظم مولانا سید محمد رابع حسنی ندوی ہیں۔ اسی طرح سمینار میں پیش کردہ ایک مقالے میں ہندوستان کے چھ مدارس میں نصاب تعلیم کا جائزہ لیا گیا تھا، اس کی رپورٹ میں پانچ مدارس کا نام درج کیا گیا ہے۔ (ص۲۸۰) جب کہ جامعۃ الفلاح بلریا گنج اعظم گڑھ کا نام درج ہونے سے رہ گیا ہے۔
	زیرِ نظر مجلہ مضامین کے تنوع کے اعتبار سے ایک مفید اور اہم علمی پیش کش ہے۔ اس پر فاضل مدیر اور دیگر معاونین مبارک باد کے مستحق ہیں۔ امید ہے کہ علمی اور ادبی حلقوں میں اس کی پذیرائی ہو گی۔ 
					(مجاہد شبیر احمد فلاحی )
	
کنکر بولتے ہیں 		تابش مہدی
ناشر: فریوائی اکادمی، سی ۲/۷، شاہین باغ، نئی دہلی -۲۵، ۲۰۰۵ئ، صفحات: ۱۴۴، قیمت: -/۱۰۰ روپے۔ 

	تابش مہدی بیک وقت ناقد و محقق بھی ہیں اور شاعر بھی۔ انھوں نے جہاں ایک طرف اپنی تنقیدی و تحقیقی کاوشوں کے ذریعہ اہل علم و ادب کی توجہ اپنی جانب مبذول کرائی ہے وہیں شاعری کے ذریعہ بھی اپنی منفرد شناخت قائم کی ہے۔ ان کی اب تک کل ۱۰؍ کتابیں شائع ہو چکی ہیں، جو شاعرانہ مہارت کے علاوہ ان کی تنقیدی و تحقیقی صلاحیتوں کی آئینہ دار ہیں۔ اس مجموعے سے قبل ان کی نعتوں کا مجموعہ ’’سلسبیل‘‘ منظر عام پر آ کر فکرو فن کی انفرادیت کے نقوش قائم چکا ہے۔ زیر تبصرہ کتاب ان کی غزلوں کا مجموعہ ہے۔ 
	تابش مہدی اپنی فکر کے اعتبار سے اسلام پسند ہیں۔ چنانچہ ان کی یہ اسلام پسندی ان کی شاعری میں پوری طرح جلوہ گر نظر آتی ہے۔ الحاد و لادینی کے اس دور میں ’’زندہ اسلام‘‘ سے ان کی وابستگی ان کے فکر کو غذا اور توانائی فراہم کرتی ہے۔ یہی وجہ ہے کہ ان کی شاعری میں نہ صرف فکرو عمل کا کوئی تضاد نظر نہیں آتا، بلکہ اس سے آگے بڑھ کر ان کی شاعری مقصدیت کی حامل بن کر سامنے آتی ہے۔ 
	تابش کی شاعری روایت کی پاس داری، اخلاقی قدروں کے احترام اور حکمت و موعظت کی شاعری ہے۔ زندگی کے تلخ حقائق پر لطیف طرز کا اظہار اور عصری شعور ان کے یہاں بہت نمایاں ہیں۔ تابش مشکلات زندگی اور ناہمواریوں سے گھبراتے نہیں، بلکہ ان کا عقیدہ انہیں حوصلہ فراہم کرتا ہے اور ان کی شاعری لوگوں کو زندہ رہنے کا حوصلہ دیتی ہے۔ قلندری ان کے مزاج میں رچی بسی ہے، جسے دور سے پہچانا جا سکتا ہے۔ ان کی شاعری میں خاصی دل کشی ہے، ہر غزل کا کوئی نہ کوئی شعر دامن دل کو اپنی طرف کھینچتا ہے۔ 
	اظہار کی سطح پر انھوں نے جدید لب و لہجہ کے ساتھ کلاسیکی انداز کو بھی خوب صورتی کے ساتھ برتا ہے۔ وہ اپنی بات بہت سادگی اور آسانی کے ساتھ کہہ جاتے ہیں۔ ان کی شاعری میں ندرت و تازہ کاری کے خوب صورت نمونے ملتے ہیں۔ ان خوبیوں کے ساتھ ان کی شاعری ’’شاعری کے جنگل‘‘ میں ایک توانا آواز کی شکل میں نمایاں نظر آتی ہے اور بقول مخمور سعیدی : ’’تابش کی شاعری دیر تک زندہ رہنے والی شاعری ہے اور وقت گزرنے کے ساتھ اس کی تابندگی اور بڑھے گی‘‘۔
	 ذیل کے چند اشعار میں ان کی شاعری کی جھلک دیکھی جا سکتی ہے :
تمام عمر اندھیروں سے میری جنگ رہی
بجھا چراغ تو دل کو جلا لیا میں نے 

ترے کلام سے میں کسب نور کرتا ہوں 
اسی سبب سے مرا بھی کلام روشن ہے 

کس قدر روشنی ہے مرے شہر میں 
زندگی جل رہی ہے مرے شہر میں 

ہر آدمی اوڑھے ہے تقدس کا لبادہ
لگتا ہے یہاں کوئی گنہ گار نہیں ہے 

کون ہوں، کیا ہوں، میرا مقصد ہے کیا
کس نے اس پہلو پہ سوچا دیر تک؟

نہ مال و زر نہ عز و شان رکھیے 
فقط اللہ پر ایمان رکھیے 

آپ بھی ایوان میں دیجیے مسلسل حاضری
مرتبے میں آپ بھی والا گہر ہو جائیے 
					(محمد شہاب الدین)
٭٭٭

تشکر: برادرم نیاز شریف، بنگلور
ان پیج سے تبدیلی، پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ اور  کتابیں ڈاٹ آئی فاسٹ نیٹ ڈاٹ کام  کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com


